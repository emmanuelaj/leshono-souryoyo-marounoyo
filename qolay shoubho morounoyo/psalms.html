<!DOCTYPE html> 
 <html lang="syr" dir="rtl"> 
 <head> 
     <meta charset="UTF-8"> 
     <meta name="viewport" content="width=device-width, initial-scale=1.0"> 
  
     <title>SYRIAC PSALMS</title> 
  
  
     <link rel="stylesheet" href="all.css" 
 </head> 
     <link rel="icon" href="img/logo.png" type="image/icon type"alt="your logo"> 
    <style> 
        h { 
            font-family: 'serto chahane 4'; 
            font-size: 55px; 
    }
        h1 { 
            font-family: 'serto chahane 4'; 
            font-size: 33px;
            text-align: center;
            color: red;
       }     
          
       b{ 
            font-family: 'Serto Urhoy'; 
            font-size: 20px; 
            }   
            
     nn{ 
            font-family: 'Serto Urhoy'; 
            font-size: 25px; 
            }    
   mn { 
           font-family: 'mohammad bold art'; 
           font-size: 13px; 
           margin: 90px -55px; 
           color: brown;
           }
         
      bc{ 
            font-family: 'Serto Urhoy'; 
            font-size: 25px;
                    
            }
    
       
          .button-13 {
  background-color: white;
  border: 1px solid #d5d9d9;
  border-radius: 8px;
  box-shadow: rgba(213, 217, 217, .5) 0 2px 5px 0;
  box-sizing: auto;
  color: brown;
  cursor: pointer;
  display: inline-block;
  font-family: Serto Urhoy;
  font-size: 15px;
  line-height: 50px;
  position: relative;
  text-align: center;
  text-decoration: none;
  user-select: none;
  -webkit-user-select: none;
  touch-action: manipulation;
  vertical-align: middle;
  
}

.button-13:hover {
  background-color: #f7fafa;
}

.button-13:focus {
  border-color: #008296;
  box-shadow: rgba(213, 217, 217, .5) 0 2px 5px 0;
  outline: 0;
}(2px, 2px);
}

    </style> 
 <body> 
  <a id="section-0"></a>
           <img width="90" height="90"  src="img/logo.png"></img>
          <h><sup><sup>ܩܳــܠܰــܝ̈ ܫܽـܘܒـܚܳــــܐ</sup> </sup></h>
 <mn> <sup><sup><sup><sup>ألحــان المجد</sup></sup></sup></sup></mn>
 
 
           <br>
     <hr color="black" > 
     <br>
    
     <br>
			<p style="text-align: center;"><span style="font-size: 24pt;"><a name="_Toc512113178"></a><a name="_Toc406709830"></a><span style="font-family: Serto Urhoy;">ܟܬܳܒܳܐ ܕܡܰܙܡܽܘܖ̈ܶܐ</span></span></p>


<p><span style="font-family: Serto Urhoy; font-size: 15pt;">  
<a href="#_Toc512113179">1 ܐ</a> &ensp;  <a href="#_Toc512113180"> 2  ܒ</a> &ensp;  <a href="#_Toc512113181"> 3  ܓ</a> &ensp;  <a href="#_Toc512113182"> 4  ܕ</a> &ensp;  <a href="#_Toc512113183"> 5  ܗ</a> &ensp;  <a href="#_Toc512113184"> 6  ܘ</a> &ensp;  <a href="#_Toc512113185"> 7  ܙ</a> &ensp;  <a href="#_Toc512113186"> 8 ܚ</a> &ensp;  <a href="#_Toc512113187"> 9  ܛ</a> &ensp;  <a href="#_Toc512113188"> 10  ܝ</a> &ensp;  <a href="#_Toc512113189"> 11  ܝܐ</a> &ensp;  <a href="#_Toc512113190"> 12  ܝܒ</a> &ensp;  <a href="#_Toc512113191"> 13  ܝܓ</a> &ensp;  <a href="#_Toc512113192"> 14  ܝܕ</a> &ensp;  <a href="#_Toc512113193"> 15  ܝܗ</a> &ensp;  <a href="#_Toc512113194"> 16  ܝܘ</a> &ensp;  <a href="#_Toc512113195"> 17  ܝܙ</a> &ensp;  <a href="#_Toc512113196"> 18  ܝܚ</a> &ensp;  <a href="#_Toc512113197"> 19  ܝܛ</a> &ensp;  <a href="#_Toc512113198"> 20  ܟܟ</a> &ensp;  <a href="#_Toc512113199"> 21  ܟܐ</a>&ensp;  <a href="#_Toc512113200"> 22   ܟܒ</a> &ensp;  <a href="#_Toc512113201"> 23 ܟܓ</a> &ensp;  <a href="#_Toc512113202"> 24 ܟܕ</a> &ensp;  <a href="#_Toc512113203"> 25 ܟܗ</a> &ensp;  <a href="#_Toc512113204"> 26 ܟܘ</a> &ensp;  <a href="#_Toc512113205"> 27 ܟܙ</a> &ensp;  <a href="#_Toc512113206"> 28  ܟܚ</a> &ensp;  <a href="#_Toc512113207"> 29  ܟܛ</a> &ensp;  <a href="#_Toc512113208"> 30 ܠ</a> &ensp;  <a href="#_Toc512113209"> 31  ܠܐ</a> &ensp;  <a href="#_Toc512113210"> 32  ܠܒ</a> &ensp;  <a href="#_Toc512113211"> 33  ܠܓ</a> &ensp;  <a href="#_Toc512113212"> 34  ܠܕ</a> &ensp;  <a href="#_Toc512113213"> 35  ܠܕ</a> &ensp;  <a href="#_Toc512113214"> 36  ܠܘ</a> &ensp;  <a href="#_Toc512113215"> 37  ܠܙ</a> &ensp;  <a href="#_Toc512113216"> 38  ܠܚ</a> &ensp;  <a href="#_Toc512113217"> 39  ܠܛ</a> &ensp;  <a href="#_Toc512113218"> 40  ܡ</a> &ensp;  <a href="#_Toc512113219"> 41  ܡܐ</a> &ensp;  <a href="#_Toc512113220"> 42  ܡܒ</a> &ensp;  <a href="#_Toc512113221"> 43  ܡܓ</a> &ensp;  <a href="#_Toc512113222"> 44  ܡܕ</a> &ensp;  <a href="#_Toc512113223"> 45  ܡܗ</a> &ensp;  <a href="#_Toc512113224"> 46  ܡܘ</a> &ensp;  <a href="#_Toc512113225"> 47  ܡܙ</a> &ensp;  <a href="#_Toc512113226"> 48  ܡܚ</a> &ensp;  <a href="#_Toc512113227"> 49  ܡܛ</a> &ensp;  <a href="#_Toc512113228"> 50  ܢܢ</a> &ensp;  <a href="#_Toc512113229"> 51  ܢܐ</a> &ensp;  <a href="#_Toc512113230"> 52  ܢܒ</a> &ensp;  <a href="#_Toc512113231"> 53  ܢܓ</a> &ensp;  <a href="#_Toc512113232"> 54  ܢܕ</a> &ensp;  <a href="#_Toc512113233"> 55  ܢܗ</a> &ensp;  <a href="#_Toc512113234"> 56  ܢܘ</a> &ensp;  <a href="#_Toc512113235"> 57  ܢܙ</a> &ensp;  <a href="#_Toc512113236"> 58  ܢܚ</a> &ensp;  <a href="#_Toc512113237"> 59  ܢܛ</a> &ensp;  <a href="#_Toc512113238"> 60  ܣ</a> &ensp;  <a href="#_Toc512113239"> 61  ܣܐ</a> &ensp;  <a href="#_Toc512113240"> 62  ܣܒ</a> &ensp;  <a href="#_Toc512113241"> 63  ܣܓ</a> &ensp;  <a href="#_Toc512113242"> 64  ܣܕ</a> &ensp;  <a href="#_Toc512113243"> 65  ܣܗ</a> &ensp;  <a href="#_Toc512113244"> 66  ܣܘ</a> &ensp;  <a href="#_Toc512113245"> 67  ܣܙ</a> &ensp;  <a href="#_Toc512113246"> 68  ܣܚ</a> &ensp;  <a href="#_Toc512113247"> 69  ܣܛ</a> &ensp;  <a href="#_Toc512113248"> 70  ܥ</a> &ensp;  <a href="#_Toc512113249"> 71  ܥܐ</a> &ensp;  <a href="#_Toc512113250"> 72  ܥܒ</a> &ensp;  <a href="#_Toc512113251"> 73  ܥܓ</a> &ensp;  <a href="#_Toc512113252"> 74  ܥܕ</a> &ensp;  <a href="#_Toc512113253"> 75  ܥܗ</a> &ensp;  <a href="#_Toc512113254"> 76  ܥܘ</a> &ensp;  <a href="#_Toc512113255"> 77  ܥܙ</a> &ensp;  <a href="#_Toc512113256"> 78  ܥܚ</a> &ensp;  <a href="#_Toc512113257"> 79  ܥܛ</a> &ensp;  <a href="#_Toc512113258"> 80 ܦ</a> &ensp;  <a href="#_Toc512113259"> 81  ܦܐ</a> &ensp;  <a href="#_Toc512113260"> 82  ܦܒ</a> &ensp;  <a href="#_Toc512113261">83  ܦܓ</a> &ensp;  <a href="#_Toc512113262"> 84  ܦܕ</a> &ensp;  <a href="#_Toc512113263">85  ܦܗ</a> &ensp;  <a href="#_Toc512113264"> 86  ܦܘ</a> &ensp;  <a href="#_Toc512113265"> 87  ܦܙ</a> &ensp;  <a href="#_Toc512113266"> 88  ܦܚ</a> &ensp;  <a href="#_Toc512113267"> 89  ܦܛ</a> &ensp;  <a href="#_Toc512113268"> 90  ܨ</a> &ensp;  <a href="#_Toc512113269"> 91  ܨܐ</a> &ensp;  <a href="#_Toc512113270"> 92  ܨܒ</a> &ensp;  <a href="#_Toc512113271"> 93  ܨܓ</a> &ensp;  <a href="#_Toc512113272"> 94  ܨܕ</a> &ensp;  <a href="#_Toc512113273"> 95  ܨܗ</a> &ensp;  <a href="#_Toc512113274"> 96  ܨܘ</a> &ensp;  <a href="#_Toc512113275"> 97  ܨܙ</a> &ensp;  <a href="#_Toc512113276"> 98  ܨܚ</a> &ensp;  <a href="#_Toc512113277"> 99  ܨܛ</a> &ensp;  <a href="#_Toc512113278"> 100  ܩ</a> &ensp;  <a href="#_Toc512113279"> 101  ܩܐ</a> &ensp;  <a href="#_Toc512113280"> 102  ܩܒ</a> &ensp;  <a href="#_Toc512113281"> 103  ܩܓ</a> &ensp;  <a href="#_Toc512113282"> 104  ܩܕ</a> &ensp;  <a href="#_Toc512113283"> 105  ܩܗ</a> &ensp;  <a href="#_Toc512113284"> 106  ܩܘ</a> &ensp;  <a href="#_Toc512113285"> 107  ܩܙ</a> &ensp;  <a href="#_Toc512113286"> 108  ܩܚ</a> &ensp;  <a href="#_Toc512113287"> 109  ܩܛ</a> &ensp;  <a href="#_Toc512113288"> 110  ܩܝ</a> &ensp;  <a href="#_Toc512113289"> 111  ܩܝܐ</a> &ensp;  <a href="#_Toc512113290"> 112  ܩܝܒ</a> &ensp;  <a href="#_Toc512113291"> 113  ܩܝܓ</a> &ensp;  <a href="#_Toc512113292"> 114  ܩܝܕ</a> &ensp;  <a href="#_Toc512113293"> 115  ܩܝܗ</a> &ensp;  <a href="#_Toc512113294"> 116  ܩܝܘ</a> &ensp;  <a href="#_Toc512113295"> 117  ܩܝܙ</a> &ensp;  <a href="#_Toc512113296"> 118  ܩܝܚ</a> &ensp;  <a href="#_Toc512113297"> 119  ܩܝܛ</a> &ensp;  <a href="#_Toc512113298"> 120  ܩܟ</a> &ensp;  <a href="#_Toc512113299"> 121  ܩܟܐ</a> &ensp;  <a href="#_Toc512113300"> 122  ܩܟܒ</a> &ensp;  <a href="#_Toc512113301"> 123  ܩܟܓ</a> &ensp;  <a href="#_Toc512113302"> 124  ܩܟܕ</a> &ensp;  <a href="#_Toc512113303"> 125  ܩܟܗ</a> &ensp;  <a href="#_Toc512113304"> 126  ܩܟܘ</a> &ensp;  <a href="#_Toc512113305"> 127  ܩܟܙ</a> &ensp;  <a href="#_Toc512113306"> 128  ܩܟܚ</a> &ensp;  <a href="#_Toc512113307"> 129  ܩܟܛ</a> &ensp;  <a href="#_Toc512113308"> 130  ܩܠ</a> &ensp;  <a href="#_Toc512113309"> 131  ܩܠܳܐ</a> &ensp;  <a href="#_Toc512113310"> 132  ܩܠܒ</a> &ensp;  <a href="#_Toc512113311"> 133  ܩܠܓ</a> &ensp;  <a href="#_Toc512113312"> 134  ܩܠܕ</a> &ensp;  <a href="#_Toc512113313"> 135  ܩܠܗ</a> &ensp;  <a href="#_Toc512113314"> 136  ܩܠܘ</a> &ensp;  <a href="#_Toc512113315"> 137  ܩܠܙ</a> &ensp;  <a href="#_Toc512113316"> 138  ܩܠܚ</a> &ensp;  <a href="#_Toc512113317"> 139  ܩܠܛ</a> &ensp;  <a href="#_Toc512113318"> 140  ܩܡ</a> &ensp;  <a href="#_Toc512113319"> 141  ܩܡܐ</a> &ensp;  <a href="#_Toc512113320"> 142  ܩܡܒ</a> &ensp;  <a href="#_Toc512113321"> 143  ܩܡܓ</a> &ensp;  <a href="#_Toc512113322"> 144  ܩܡܕ</a> &ensp;  <a href="#_Toc512113323"> 145  ܩܡܗ</a> &ensp;  <a href="#_Toc512113324"> 146  ܩܡܘ</a> &ensp;  <a href="#_Toc512113325"> 147  ܩܡܙ</a> &ensp;  <a href="#_Toc512113326"> 148  ܩܡܚ</a> &ensp;  <a href="#_Toc512113327"> 149  ܩܡܛ</a> &ensp;  <a href="#_Toc512113328"> 150  ܩܢ</a></span></p>
</p>
<p>&nbsp;</p>
<p>&nbsp;</p>
<p>&nbsp;</p>
<h1><span><a name="_Toc512113179"></a>1 ܡܰܙܡܽܘܪܳܐ. ܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܛܽܘܒܰܘܗܝ ܠܓܰܒܪܳܐ ܕܒܽܐܘܪܚܳܐ ܕܥܰܘ̈ܳܠܶܐ ܠܳܐ ܗܰܠܶܟ. ܘܰܒܪܶܥܝܳܢܳܐ ܕܚܰܛܳܝ̈ܶܐ ܠܳܐ ܩܳܡ.<br> <sup>2</sup> ܘܥܰܠ ܡܰܘܬܒܳܐ ܕܰܡܡܰܝ̈ܩܳܢܶܐ ܠܳܐ ܝܺܬܶܒ. ܐܶܠܳܐ ܒܢܳܡܽܘܣܶܗ ܕܡܳܪܝܳܐ ܨܶܒܝܳܢܶܗ. ܘܰܒܢܳܡܽܘܣܶܗ ܢܶܬܗܰܓܶܐ ܐܺܝܡܳܡܳܐ ܘܠܺܠܝܳܐ.<br> <sup>3</sup> ܢܶܗܘܶܐ ܐܰܝܟ ܐܺܝܠܳܢܳܐ ܕܰܢܨܺܝܒ ܥܰܠ ܬܰܦܳܐ ܕܡܰܝ̈ܳܐ ܕܦܺܐܖ̈ܰܘܗܝ ܝܳܗܶܒ ܒܙܰܒܢܶܗ ܘܛܰܖ̈ܦܰܘܗܝ ܠܳܐ ܢܳܬܪܺܝܢ. ܟܽܠ ܕܥܳܒܶܕ ܡܫܰܠܶܡ.<br> <sup>4</sup> ܠܳܐ ܗܳܟܰܢܳܐ ܖ̈ܰܫܺܝܥܶܐ. ܐܶܠܳܐ ܐܰܝܟ ܥܽܘܪܳܐ ܕܕܳܪܝܳܐ ܪܽܘܚܳܐ.<br> <sup>5</sup> ܡܶܛܽܠ ܗܳܢܳܐ ܠܳܐ ܢܩܽܘܡܽܘܢ ܖ̈ܰܫܺܝܥܶܐ ܒܕܺܝܢܳܐ. ܐܳܦܠܳܐ ܚܰܛܳܝ̈ܶܐ ܒܰܟܢܽܘܫܬܳܐ ܕܙܰܕܺܝ̈ܩܶܐ.<br> <sup>6</sup> ܡܶܛܽܠ ܕܝܳܕܰܥ ܗܽܘ ܡܳܪܝܳܐ ܐܽܘܪܚܳܐ ܕܙܰܕܺܝ̈ܩܶܐ. ܐܘܪܚܳܐ ܕܖ̈ܰܫܺܝܥܶܐ ܬܺܐܒܰܕ.</span></p>

<p>&nbsp;</p>
<p>&nbsp;</p>
<h1><span><a name="_Toc512113180"></a>. 2  ܡܰܙܡܽܘܪܳܐ. ܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;">ܠܡܳܢܳܐ ܪܓܰܫܘ ܥܰܡ̈ܡܶܐ. ܘܶܐܡ̈ܘܳܬ݂ܳܐ ܖ̈ܢܰܝ ܣܪܺܝܩܽܘܬܳܐ.<br> <sup>2</sup> ܩܳܡܘ ܡܰܠܟ̈ܶܐ ܕܰܐܪܥܳܐ ܘܫܰܠܺܝ̈ܛܳܢܶܐ. ܘܶܐܬܡܰܠܰܟܘ ܐܰܟܚܕܳܐ. ܥܰܠ ܡܳܪܝܳܐ ܘܥܰܠ ܡܫܺܝܚܶܗ.<br> <sup>3</sup> ܕܰܢܦܰܣܶܩ ܚܢܳܩܰܝ̈ܗܽܘܢ. ܘܢܶܫܪܶܐ ܡܶܢܰܢ ܢܺܝܪܗܽܘܢ.<br> <sup>4</sup> ܕܝܳܬܶܒ ܒܰܫܡܰܝܳܐ ܢܶܓܚܰܟ. ܘܡܳܪܝܳܐ ܢܡܰܝܶܩ ܒܗܽܘܢ.<br> <sup>5</sup> ܗܳܝܕܶܝܢ ܢܡܰܠܶܠ ܥܠܰܝܗܽܘܢ ܒܪܽܘܓܙܶܗ. ܘܰܒܚܶܡܬܶܗ ܢܕܰܠܰܚ ܐܶܢܽܘܢ.<br> <sup>6</sup> ܐܶܢܳܐ ܐܰܩܺܝܡܶܬ ܡܰܠܟܝ̱ ܥܰܠ ܨܶܗܝܽܘܢ ܛܽܘܪܳܐ ܕܩܽܘܕܫܝ̱.<br> <sup>7</sup> ܕܢܶܫܬܰܥܶܐ ܥܰܠ ܩܝܳܡܝ̱. ܡܳܪܝܳܐ ܐܶܡܰܪ ܠܺܝ ܕܒܶܪܝ̱ ܐܰܢ̱ܬ. ܘܶܐܢܳܐ ܝܰܘܡܳܢܳܐ ܝܺܠܶܕܬܳܟ.<br> <sup>8</sup> ܫܐܰܠ ܡܶܢܝ̱ ܘܶܐܬܶܠ ܠܳܟ. ܥܰܡ̈ܡܶܐ ܠܝܳܪܬܽܘܬܳܟ.<br> <sup>9</sup> ܐܘܚܕܳܢܰܝ̈ܟ ܥܶܒܖ̈ܶܝܗ̇ ܕܰܐܪܥܳܐ. ܬܶܪܥܶܐ ܐܶܢܽܘܢ ܒܫܰܒܛܳܐ ܕܦܰܪܙܠܳܐ. ܘܰܐܝܟ ܡܳܐܢܰܝ̈ ܦܰܚܳܪܳܐ ܬܢܰܦܶܨ ܐܶܢܽܘܢ.<br> <sup>10</sup> ܗܳܫܳܐ ܡܰܠܟ̈ܶܐ ܐܶܣܬܰܟܠܘ. ܘܶܐܬܪܕܰܘ ܕܰܝܳܢ̈ܶܐ ܕܰܐܪܥܳܐ.<br> <sup>11</sup> ܦܠܽܘܚܘ ܠܡܳܪܝܳܐ ܒܕܶܚܠܬܳܐ. ܐܚܕܽܘܢܳܝܗܝ ܒܰܪܬܺܝܬܳܐ.<br> <sup>12</sup> ܢܰܫܶܩܘ ܒܪܳܐ ܕܠܳܐ ܢܶܪܓܰܙ. ܘܬܺܐܒܕܽܘܢ ܡܶܢ ܐܽܘܪܚܶܗ. ܡܶܛܽܠ ܕܥܰܕ ܩܰܠܺܝܠ ܝܳܩܶܕ ܪܽܘܓܙܶܗ. ܛܽܘܒܰܝܗܽܘܢ ܠܟܽܠ ܕܰܬܟܺܝܠܺܝܢ ܥܠܰܘܗܝ.</span></p>

<p>&nbsp;</p>
<p>&nbsp;</p>
<h1><span>  <a name="_Toc512113181"></a>. 3  ܡܰܙܡܽܘܪܳܐ. ܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܡܳܐ ܣܓܺܝܘ ܐܳܠܽܘ̈ܨܰܝ. ܣܰܓܺܝ̈ܐܶܐ ܕܩܳܡܘ ܥܠܰܝ.<br> <sup>2</sup> ܣܰܓܺܝ̈ܐܶܐ ܕܳܐܡܪܺܝܢ ܠܳܗ̇ ܠܢܰܦܫܝ̱. ܕܠܰܝܬ ܠܶܟܝ̱ ܦܽܘܪܩܳܢܳܐ ܒܰܐܠܳܗܶܟܝ̱.<br> <sup>3</sup> ܘܰܐܢ̱ܬ ܡܳܪܝܳܐ ܡܣܰܝܥܳܢܝ̱ ܘܺܐܝܩܳܪܝ̱. ܘܰܡܪܰܡܪܡܳܢܶܗ ܕܪܺܝܫܝ̱.<br> <sup>4</sup> ܒܩܳܠܝ̱ ܠܡܳܪܝܳܐ ܩܪܺܝܬ ܘܰܥܢܳܢܝ̱ ܡܶܢ ܛܽܘܪܶܗ ܩܰܕܺܝܫܳܐ.<br> <sup>5</sup> ܐܶܢܳܐ ܫܶܟܒܶܬ ܘܕܶܡܟܶܬ ܘܶܐܬܬܥܺܝܪܶܬ. ܡܶܛܽܠ ܕܡܳܪܝܳܐ ܣܰܡܟܰܢܝ̱.<br> <sup>6</sup> ܠܳܐ ܐܶܕܚܰܠ ܡܶܢ ܖ̈ܶܒܘܳܬܶܗ ܕܥܰܡܳܐ. ܕܚܰܕܪܽܘܢܝ̱ ܘܣܳܡܘ ܥܠܰܝ.<br> <sup>7</sup> ܩܽܘܡ ܡܳܪܝܳܐ ܐܰܠܳܗܝ̱ ܘܰܦܪܽܘܩܰܝܢܝ̱. ܡܶܛܽܠ ܕܰܐܢ̱ܬ ܡܚܰܝܬ ܠܟܽܠܗܽܘܢ ܒܥܶܠܕ̈ܒܳܒܰܝ ܥܰܠ ܦܰܟܰܝ̈ܗܽܘܢ. ܘܫܶܢ̈ܶܐ ܕܖ̈ܰܫܺܝܥܶܐ ܬܰܒܰܪܬ.<br> <sup>8</sup> ܕܡܳܪܝܰܐ ܗ̱ܘ ܦܽܘܪܩܳܢܳܐ. ܘܥܰܠ ܥܰܡܳܟ ܒܽܘܪܟܬܳܟ ܠܥܳܠܰܡ.</span></p>

<p>&nbsp;</p>
<h1><span> <a name="_Toc512113182"></a>. 4  ܡܰܙܡܽܘܪܳܐ. ܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܟܰܕ ܩܪܺܝܬܳܟ ܥܢܰܝܬܳܢܝ̱. ܐܠܗܝ̱ ܘܦܳܪܽܘܩܳܐ ܕܙܰܕܺܝܩܽܘܬܝ̱. ܒܽܐܘܠܨܳ̈ܢܰܝ̱ ܐܰܪܘܰܚܬ ܠܺܝ. ܪܰܚܶܡܥܠܰܝ ܘܰܫܡܰܥ ܨܠܽܘܬܝ̱.<br> <sup>2</sup> ܒܢܰܝ̈ܢܳܫܳܐ ܥܕܰܡܳܐ ܠܶܐܡܰܬܝ̱. ܐܺܝܩܳܪܝ̱ ܡܚܰܦܶܝܢ ܐܢ̱ܬܽܘܢ. ܘܪܳܚܡܺܝܢ ܐܢ̱ܬܽܘܢ ܣܪܺܝܩܽܘܬܳܐ. ܘܒܳܥܶܝܢ ܐܢ̱ܬܽܘܢ ܕܰܓܳܠܽܘܬܳܐ ܠܥܳܠܡܺܝܢ.<br> <sup>3</sup> ܕܰܥܘ ܕܰܦܪܰܫ ܠܶܗ ܡܳܪܝܳܐ ܓܰܒܝܳܐ ܒܬܶܕܡܽܘܪܬܳܐ. ܡܳܪܝܳܐ ܢܶܫܡܰܥ ܟܰܕ ܐܶܩܪܶܝܘܗܝ.<br> <sup>4</sup> ܪܓܰܙܘ ܘܠܳܐ ܬܶܚܛܽܘܢ. ܐܶܡܰܪܘ ܒܠܶܒܰܘ̈ܳܬܟܽܘܢ ܘܥܰܠ ܡܰܫܟܒܰܝ̈ܟܽܘܢ ܪܢܰܘ.<br> <sup>5</sup> ܕܰܒܰܚܘ ܕܶܒܚܶ̈ܐ ܕܙܰܕܺܝܩܽܘܬܳܐ ܘܣܰܒܰܪܘ ܒܡܳܪܝܳܐ.<br> <sup>6</sup> ܣܰܓܺܝ̈ܐܶܐ ܕܳܐܡܪܺܝܢ ܡܰܢܽܘ ܢܚܰܘܶܝܢ ܛܳܒܳܐ. ܘܢܶܦܪܽܘܣ ܥܠܰܝܢ ܢܽܘܗܪܳܐ ܕܦܰܪܨܽܘܦܶܗ.<br> <sup>7</sup> ܡܳܪܝܳܐ ܝܰܗܒܬ ܚܰܕܽܘܬܳܟ ܒܠܶܒܝ̱. ܡܶܢ ܙܰܒܢܳܐ ܕܰܥܒܽܘܪܗܽܘܢ ܘܰܕܚܰܡܪܗܽܘܢ ܘܰܕܡܶܫܚܗܽܘܢ. ܣܓܺܝܘ ܒܰܫܠܳܡܳܐ ܐܰܟܚܕܳܐ.<br> <sup>8</sup> ܘܶܐܢܳܐ ܐܶܫܟܰܒ ܘܶܐܕܡܰܟ. ܡܶܛܽܠ ܕܰܐܢ̱ܬ ܡܳܪܝܳܐ ܒܰܠܚܽܘܕܰܝ ܒܫܶܠܝܳܐ ܬܰܥܡܪܰܢܝ̱.</span></p>

<p>&nbsp;</p>
<h1><span> <a name="_Toc512113183"></a>. 5  ܡܰܙܡܽܘܪܳܐ. ܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܶܠܰܝ̈ ܨܽܘܬ ܡܳܪܝܳܐ ܘܶܐܣܬܰܟܠ ܒܰܗܓܳܝܝ̱.<br> <sup>2</sup> ܨܽܘܬ ܠܩܳܠܳܐ ܕܰܓܥܳܬܝ̱ ܡܰܠܟܝ̱ ܘܰܐܠܳܗܝ̱. ܡܶܛܽܠ ܕܰܠܘܳܬܳܟ ܗܽܘ ܡܨܰܠܳܐ ܐ̱ܢܳܐ.<br> <sup>3</sup> ܡܳܪܝܳܐ ܒܨܰܦܪܳܐ ܬܶܫܡܰܥ ܩܳܠܝ̱. ܘܰܒܨܰܦܪܳܐ ܐܶܬܛܰܝܰܒ ܘܶܐܬܚܙܶܐ ܠܳܟ.<br> <sup>4</sup> ܡܶܛܽܠ ܕܰܐ‌ܠܳܗܳܐ ܐܰܢ̱ܬ ܠܳܐ ܨܳܒܶܐ ܪܽܘܫܥܳܐ. ܘܠܳܐ ܢܶܥܡܰܪ ܥܰܡܳܟ ܒܺܝܫܳܐ.<br> <sup>5</sup> ܘܠܳܐ ܢܩܽܘܡܽܘܢ ܫܰܒܰܗܖ̈ܳܢܶܐ ܩܕܳܡ ܥܰܝܢܰܝ̈ܟ. ܣܢܰܝܬ ܠܟܽܠ ܥܳܒܕܰ̈ܝ ܫܽܘܩܪܳܐ.<br> <sup>6</sup> ܘܬܰܘܒܶܕ ܠܰܡ̈ܡܰܠܠܰܝ ܕܰܓܳܠܽܘܬܳܐ. ܠܓܰܒܪܳܐ ܐܳܫܰܕ ܕܡܳܐ ܘܢܰܟܽܘܠܬܳܢܳܐ ܢܰܣܠܶܝܘܗܝ ܡܳܪܝܳܐ.<br> <sup>7</sup> ܘܶܐܢܳܐ ܒܣܽܘܓܳܐܐ ܕܛܰܝܒܽܘܬܳܟ ܐܶܥܽܘܠ ܠܒܰܝܬܳܟ. ܘܶܐܣܓܽܘܕ ܒܗܰܝܟܠܳܐ ܕܩܽܘܕܫܳܟ.<br> <sup>8</sup> ܒܕܶܚܠܬܳܟ ܡܳܪܝܳܐ ܕܰܒܰܪܰܝܢܝ̱ ܘܰܒܙܰܕܺܝܩܽܘܬܳܟ. ܡܶܛܽܠ ܒܥܶܠܕ̈ܒܳܒܰܝ ܬܪܽܘܨ ܩܕܳܡܰܝ ܐܽܘܪܚܳܟ.<br> <sup>9</sup> ܡܶܛܽܠ ܕܠܰܝܬ ܒܦܽܘܡܗܽܘܢ ܟܺܐܢܽܘܬܳܐ. ܐܶܠܳܐ ܥܰܘܠܳܐ ܒܓܰܘܗܽܘܢ. ܘܰܐܝܟ ܩܰܒܖ̈ܶܐ ܦܬܺܝ̈ܚܶܐ ܓܰܓܖ̈ܳܬܗܽܘܢ. ܘܠܶܫܳܢܰܝ̈ܗܽܘܢ ܡܗܰܦܟܺܝܢ.<br> <sup>10</sup> ܢܚܰܝܶܒ ܐܶܢܽܘܢ ܐܠܗܳܐ. ܘܢܶܦܠܽܘܢ ܡܶܢ ܡܽܘܠܟܳܢܰܝ̈ܗܽܘܢ. ܘܰܒܣܽܘܓܳܐܐ ܕܥܰܘܠܗܽܘܢ ܕܚܽܘܩ ܐܶܢܽܘܢ. ܡܶܛܽܠ ܕܡܰܪܡܪܽܘܟ.<br> <sup>11</sup> ܢܶܚܕܽܘܢ ܟܽܠ ܕܰܡܣܰܒܪܺܝܢ ܒܳܟ ܘܰܠܥܳܠܰܡ ܢܫܰܒܚܽܘܢܳܟ ܘܬܶܥܡܰܪ ܒܗܽܘܢ. ܘܢܶܬܥܰܫܢܽܘܢ ܒܳܟ ܟܽܠ ܖ̈ܳܚܡܰܝ ܫܡܳܟ.<br> <sup>12</sup> ܡܶܛܽܠ ܕܰܐܢ̱ܬ ܬܒܰܪܶܟ ܠܙܰܕܺܝ̈ܩܶܐ. ܡܳܪܝܳܐ ܐܰܝܟ ܣܰܟܪܳܐ ܡܩܰܒܰܠܬܳܐ ܬܰܥܛܦܰܢܝ̱.</span></p>

<h1><span> </span></h1>
<h1><span><a name="_Toc512113184"></a>. 6  ܡܰܙܡܽܘܪܳܐ. ܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܠܳܐ ܒܪܽܘܓܙܳܟ ܬܰܟܣܰܢܝ̱. ܐܳܦܠܳܐ ܒܚܶܡܬܳܟ ܬܶܪܕܶܝܢܝ̱.<br> <sup>2</sup> ܪܰܚܶܡܥܠܰܝ ܡܳܪܝܳܐ ܡܶܛܽܠ ܕܰܟܪܺܝܗ ܐ̱ܢܳܐ. ܐܰܣܳܢܝ̱ ܡܳܪܝܳܐ ܡܶܛܽܠ ܕܙܳܥܘ ܓܰܖ̈ܡܰܝ.<br> <sup>3</sup> ܘܢܰܦܫܝ̱ ܐܶܬܬܙܺܝܥܰܬ ܛܳܒ. ܘܰܐܢ̱ܬ ܡܳܪܝܳܐ ܥܕܰܡܳܐ ܠܶܐܡܰܬܝ̱.<br> <sup>4</sup> ܐܶܬܦܰܢ ܡܳܪܝܳܐ ܘܦܰܨܳܗ̇ ܠܢܰܦܫܝ̱. ܘܰܦܪܽܘܩܰܝܢܝ̱ ܡܶܛܽܠ ܛܰܝܒܽܘܬܳܟ.<br> <sup>5</sup> ܡܶܛܽܠ ܕܠܰܝܬ ܒܡܰܘܬܳܐ ܕܽܘܟܪܳܢܳܟ. ܘܒܰܫܝܽܘܠ ܡܰܢܽܘ ܡܰܘܕܶܐ ܠܳܟ.<br> <sup>6</sup> ܠܺܐܝܬ ܒܬܶܢܚ̈ܳܬܝ̱. ܘܨܰܒܥܶܬ ܒܟܽܠ ܠܰܝܠܶܐ ܥܰܪܣܝ̱. ܘܰܒܕܶܡܥܰܬܝ̱ ܬܶܫܘܺܝܬܝ̱ ܐܰܡܣܺܝܬ.<br> <sup>7</sup> ܟܶܐܒܰܬ ܡܶܢ ܪܽܘܓܙܳܐ ܥܰܝܢܝ̱. ܘܶܐܬܕܰܠܚܶܬ ܡܶܢ ܟܽܠܗܽܘܢ ܒܥܶܠܕ̈ܒܳܒܰܝ.<br> <sup>8</sup> ܦܪܽܘܩܘ ܡܶܢܝ̱ ܟܽܠ ܥܳܒ̈ܕܰܝ ܫܽܘܩܪܳܐ. ܡܶܛܽܠ ܕܰܫܡܰܥ ܡܳܪܝܳܐ ܩܳܠܳܐ ܕܰܒܟܳܬܝ̱.<br> <sup>9</sup> ܫܡܰܥ ܡܳܪܝܳܐ ܒܳܥܽܘܬܝ̱. ܡܳܪܝܳܐ ܨܠܽܘܬܝ̱ ܩܰܒܶܠ.<br> <sup>10</sup> ܢܶܒܗܬܽܘܢ ܘܢܶܬܬܰܒܪܽܘܢ ܛܳܒ ܟܽܠܗܽܘܢ ܒܥܶܠܕ̈ܒܳܒܰܝ. ܢܶܗܦܟܽܘܢ ܘܢܺܐܒܕܽܘܢ ܡܶܢ ܫܶܠܝܳܐ.</span></p>

<p>&nbsp;</p>
<h1><span>  <a name="_Toc512113185"></a>. 7  ܡܰܙܡܽܘܪܳܐ. ܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܐܰܠܳܗܝ ܒܳܟ ܣܰܒܪܶܬ ܦܪܽܘܩܰܝܢܝ̱. ܘܡܶܢ ܟܽܠ ܖ̈ܳܕܽܘܦܰܝ ܦܰܨܳܢܝ̱.<br> <sup>2</sup> ܕܰܠܡܳܐ ܐܰܝܟ ܐܰܪܝܳܐ ܠܡܶܬܒܰܪ ܠܢܰܦܫܝ̱. ܘܠܰܝܬ ܕܦܳܪܶܩ ܘܰܡܦܰܨܶܐ.<br> <sup>3</sup> ܡܳܪܝܳܐ ܐܰܠܳܗܝ ܐܶܢ ܥܶܒܕܶܬ ܗܳܕܶܐ. ܘܶܐܢ ܐܺܝܬ ܥܰܘܠܳܐ ܒܺܐܝ̈ܕܰܝ.<br> <sup>4</sup> ܘܶܐܢ ܦܶܪܥܶܬ ܠܡܰܢ ܕܰܥܒܰܕ ܠܺܝ ܒܺܝܫܬܳܐ ܘܶܐܢ ܐܶܠܨܶܬ݂ ܠܰܒܥܶܠܕܒܳܒܝ̱ ܣܪܺܝܩܳܐܺܝܬ.<br> <sup>5</sup> ܢܶܪܕܽܘܦ ܒܥܶܠܕܒܳܒܳܐ ܠܢܰܦܫܝ̱ ܘܢܰܕܪܟܺܝܗ̇. ܘܰܢܕܽܘܫ ܚܰܝܰܝ̈ ܒܰܐܪܥܳܐ. ܘܫܽܘܒܚܝ̱ ܒܥܰܦܪܳܐ ܢܰܫܪܶܐ.<br> <sup>6</sup> ܩܽܘܡ ܡܳܪܝܳܐ ܒܪܽܘܓܙܳܟ. ܘܶܐܫܬܰܩܠ ܥܰܠ ܩܕܳܠܳܐ ܕܰܒܥܶܠܕ̈ܒܳܒܰܝ. ܐܶܬܬܥܺܝܪ ܥܠܰܝ ܒܕܺܝܢܳܐ ܕܰܦܩܰܕܬ.<br> <sup>7</sup> ܘܥܺܕܬܳܐ ܕܶܐܡܘ̈ܳܬ݂ܳܐ ܬܶܚܕܪܳܟ. ܘܥܰܠ ܐܰܦܶܝ̈ܗ̇ ܠܰܡܪܰܘܡܳܐ ܬܶܗܦܽܘܟ.<br> <sup>8</sup> ܡܳܪܝܳܐ ܢܕܽܘܢ ܥܰܡ̈ܡܶܐ. ܕܽܘܢܰܝܢܝ̱ ܡܳܪܝܳܐ ܐܰܝܟ ܙܰܕܺܝܩܽܘܬܝ̱ ܘܰܐܝܟ ܬܰܡܺܝܡܽܘܬܝ̱.<br> <sup>9</sup> ܬܶܓܡܰܪ ܒܺܝܫܬܳܐ ܥܰܠ ܖ̈ܰܫܺܝܥܶܐ. ܘܬܰܬܩܶܢ ܠܙܰܕܺܝ̈ܩܶܐ. ܒܳܚܰܪ ܠܶܒܳܐ ܘܟܽܘ̈ܠܝܳܬܳܐ.<br> <sup>10</sup> ܐܰ‌ܠܳܗܳܐ ܙܰܕܺܝܩܳܐ ܡܣܰܝܥܳܢܝ̱. ܐܰ‌ܠܳܗܳܐ ܕܦܳܪܶܩ ܠܰܬܖ̈ܺܝܨܰܝ ܠܶܒܳܐ.<br> <sup>11</sup> ܐܰ‌ܠܳܗܳܐ ܕܰܝܳܢܳܐ ܕܩܽܘܫܬܳܐ. ܠܳܐ ܪܳܓܶܙ ܟܽܠ ܝܽܘܡ.<br> <sup>12</sup> ܐܶܠܳܐ ܗܳܦܶܟ. ܣܰܝܦܶܗ ܠܳܛܶܫ ܘܩܶܫܬܶܗ ܡܳܬܰܚ.<br> <sup>13</sup> ܐܰܬܩܶܢ ܘܡܰܬܩܶܢ ܠܶܗ ܡܳܐܢ̈ܶܐ ܕܪܽܘܓܙܳܐ. ܓܶܐܖ̈ܰܘܗܝ ܥܒܰܕ ܠܰܕܝܳܩܕܺܝܢ.<br> <sup>14</sup> ܡܶܛܽܠ ܕܚܰܒܶܠ ܥܰܘܳܠܳܐ ܘܰܒܛܶܢ ܫܽܘܩܪܳܐ ܘܺܝܠܶܕ ܥܰܘܠܳܐ.<br> <sup>15</sup> ܒܺܪܳܐ ܚܦܰܪ ܘܚܰܛܳܗ̇. ܘܰܢܦܰܠ ܒܓܽܘܡܳܨܳܐ ܕܰܥܒܰܕ.<br> <sup>16</sup> ܢܶܗܦܽܘܟ ܥܰܘܠܶܗ ܒܪܺܝܫܶܗ. ܘܥܰܠ ܒܺܝܥܬܶܗ ܥܰܘܠܶܗ ܢܶܚܽܘܬ.<br> <sup>17</sup> ܐܰܘܕܶܐ ܠܡܳܪܝܳܐ ܐܰܝܟ ܙܰܕܺܝܩܽܘܬܝ̱. ܘܶܐܙܡܰܪ ܠܰܫܡܶܗ ܕܡܳܪܝܳܐ ܡܪܰܝܡܳܐ.</span></p>

<p>&nbsp;</p>
<h1><span> <a name="_Toc512113186"></a>. 8 ܡܰܙܡܽܘܪܳܐ. ܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܡܳܪܰܢ ܡܳܐ ܡܫܰܒܰܚ ܫܡܳܟ ܒܟܽܠܳܗ̇ ܐܰܪܥܳܐ. ܕܝܰܗܒܬ ܫܽܘܒܚܳܟ ܥܰܠ ܫܡܰܝܳܐ.<br> <sup>2</sup> ܡܶܢ ܦܽܘܡܳܐ ܕܰܥܠܰܝ̈ܡܶܐ ܘܕܰܛܠܳܝ̈ܶܐ. ܬܰܩܶܢܬ ܬܶܫܒܽܘܚܬܳܟ. ܡܶܛܽܠ ܒܥܶܠܕ̈ܒܳܒܰܝܟ. ܕܢܶܬܒܰܛܰܠ ܒܥܶܠܕܒܳܒܳܐ ܕܡܶܬܢܰܩܰܡ.<br> <sup>3</sup> ܡܶܛܽܠ ܕܰܚܙܰܘ ܫܡܰܝ̈ܟ ܥܒܳܕܳܐ ܕܨܶܒܥܳ̈ܬܳܟ. ܣܰܗܪܳܐ ܘܟܰܘ̈ܟܒܶܐ ܬܰܩܶܢܬ.4 ܡܰܢܽܘ ܓܰܒܪܳܐ ܕܶܐܬܕܟܰܪܬܳܝܗܝ̱. ܘܒܰܪܢܳܫܳܐ ܕܰܦܩܰܕܬܳܝܗܝ̱.<br> <sup>5</sup> ܒܰܨܰܪܬܳܝܗܝ̱ ܩܰܠܺܝܠ ܡܶܢ ܡܰܠܐܟ̈ܶܐ. ܒܺܐܝܩܳܪܳܐ ܘܰܒܫܽܘܒܚܳܐ ܐܰܥܛܶܦܬܳܝܗܝ̱.<br> <sup>6</sup> ܘܰܐܫܠܶܛܬܳܝܗܝ̱ ܒܰܥܒܳܕܳܐ ܕܺܐܝ̈ܕܰܝܟ. ܟܽܠ ܣܳܡܬ ܬܚܶܝܬ ܖ̈ܶܓܠܰܘܗܝ̱.<br> <sup>7</sup> ܥܳܢ̈ܳܐ ܘܒܰܩܖ̈ܶܐ ܟܽܠܗܶܝܢ. ܐܳܦ ܚܰܝܽܘܬܳܐ ܕܕܰܒܪܳܐ.<br> <sup>8</sup> ܘܨܶܦܖ̈ܶܐ ܕܒܰܫܡܰܝܳܐ. ܘܢܽܘ̈ܢܶܐ ܕܝܰܡܳܐ ܕܥܳܒܪܺܝܢ ܒܰܫܒܺܝܠܳܐ ܕܝܰܡ̈ܡܶܐ.<br> <sup>9</sup> ܡܳܪܝܳܐ ܡܳܪܰܢ ܡܳܐ ܡܫܰܒܰܚ ܫܡܳܟ ܒܟܽܠܳܗ̇ ܐܰܪܥܳܐ.</span></p>

<p>&nbsp;</p>
<h1><span>  <a name="_Toc512113187"></a>. 9  ܡܰܙܡܽܘܪܳܐ. ܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܶܐ ܠܡܳܪܝܳܐ ܡܶܢ ܟܽܠܶܗ ܠܶܒܝ̱. ܘܶܐܫܬܰܥܶܐ ܟܽܠܗܶܝܢ ܬܶܕܡܖ̈ܳܬܳܟ.<br> <sup>2</sup> ܐܶܚܕܶܐ ܘܶܐܪܘܰܙ ܒܳܟ. ܘܶܐܙܡܰܪ ܠܰܫܡܳܟ ܡܪܰܝܡܳܐ.<br> <sup>3</sup> ܟܰܕ ܢܶܗܦܟܽܘܢ ܒܥܶܠܕ̈ܒܳܒܰܝ ܠܒܶܣܬܰܪܗܽܘܢ. ܘܢܶܬܬܰܩܠܽܘܢ ܘܢܺܐܒܕܽܘܢ ܡܶܢ ܩܕܳܡܰܝܟ.<br> <sup>4</sup> ܡܶܛܽܠ ܕܰܥܒܰܕܬ ܦܽܘܪܥܳܢܝ̱ ܘܕܺܝܢܝ̱. ܘܺܝܬܶܒܬ ܥܰܠ ܟܽܘܪܣܝܳܐ ܕܰܝܳܢܳܐ ܙܰܕܺܝܩܳܐ.<br> <sup>5</sup> ܟܐܰܝܬ ܒܥܰܡ̈ܡܶܐ ܘܰܐܘܒܶܕܬ ܠܖ̈ܰܫܺܝܥܶܐ. ܘܰܫܡܳܗܰܝ̈ܗܽܘܢ ܥܛܰܝܬ ܠܥܳܠܰܡ ܥܳܠܡܺܝܢ.<br> <sup>6</sup> ܒܥܶܠܕ̈ܒܳܒܰܝ ܓܡܰܪܘ ܒܣܰܝܦܳܐ ܠܥܳܠܰܡ. ܩܽܘܖ̈ܝܳܐ ܥܩܰܪܬ ܘܰܐܘܒܶܕܬ ܕܽܘܟܪܳܢܗܶܝܢ.<br> <sup>7</sup> ܘܡܳܪܝܳܐ ܠܥܳܠܰܡ ܩܰܝܳܡ. ܘܡܰܬܩܰܢ ܟܽܘܪܣܝܶܗ ܠܕܺܝܢܳܐ.<br> <sup>8</sup> ܕܰܢܕܽܘܢ ܬܺܒܶܝܠ ܒܩܽܘܫܬܳܐ. ܘܰܠܥܰܡ̈ܡܶܐ ܒܰܬܪܺܝܨܽܘܬܳܐ.<br> <sup>9</sup> ܢܶܗܘܶܐ ܡܳܪܝܳܐ ܒܶܝܬ ܓܰܘܣܳܐ ܠܡܶܣ̈ܟܺܢܶܐ. ܘܰܡܥܰܕܪܳܢܗܽܘܢ ܒܙܰܒ̈ܢܶܐ ܕܽܐܘܠܨܳܢܳܐ.<br> <sup>10</sup> ܘܰܢܣܰܒܪܽܘܢ ܒܳܟ ܟܽܠ ܝܳܕ̈ܥܰܝ ܫܡܳܟ. ܡܶܛܽܠ ܕܠܳܐ ܫܳܒܶܩ ܐܰܢ̱ܬ ܠܰܐܝܠܶܝܢ ܕܒܳܥܶܝܢ ܠܳܟ ܡܳܪܝܳܐ.<br> <sup>11</sup> ܙܡܰܪܘ ܠܡܳܪܝܳܐ ܕܥܳܡܰܪ ܒܨܶܗܝܽܘܢ. ܘܚܰܘܰܘ ܒܥܰܡ̈ܡܶܐ ܨܶܢ̈ܥܳ̈ܬܶܗ.<br> <sup>12</sup> ܡܶܛܽܠ ܕܶܐܬܕܟܰܪ ܠܡܶܬܒܰܥ ܕܶܡܗܽܘܢ. ܘܠܳܐ ܛܳܥܶܐ ܓܥܳܬܶܗ ܕܡܶܣܟܺܢܳܐ.<br> <sup>13</sup> ܪܰܚܶܡ ܥܠܰܝ ܡܳܪܝܳܐ. ܘܰܚܙܺܝ ܫܽܘܥܒܳܕܝ ܕܡܶܢ ܣܳܢ̈ܰܐܝ. ܡܪܰܡܪܡܳܢܝ̱ ܡܶܢ ܬܰܖ̈ܥܰܘܗܝ̱ ܕܡܰܘܬܳܐ.<br> <sup>14</sup> ܡܶܛܽܠ ܕܶܐܫܬܰܥܶܐ ܟܽܠܗܶܝܢ ܬܶܕܡܖ̈ܳܬܳܟ. ܒܬܰܖ̈ܥܶܝܗ̇ ܕܒܰܪܬ ܨܶܗܝܽܘܢ. ܐܶܕܽܘܨ ܒܦܽܘܪܩܳܢܳܟ.<br> <sup>15</sup> ܛܒܰܥܘ ܥܰܡ̈ܡܶܐ ܒܓܽܘܡܳܨܳܐ ܕܰܥܒܰܕܘ. ܘܒܰܡܨܺܝܕܬܳܐ ܕܰܛܡܰܪܘ ܐܶܬܬܰܚܕܰܬ ܪܶܓܠܗܽܘܢ.<br> <sup>16</sup> ܡܰܘܕܰܥ ܡܳܪܝܳܐ ܕܺܝܢܳܐ ܕܥܳܒܶܕ. ܘܒܰܥܒܳܕ ܐܺܝ̈ܕܰܘܗܝ̱ ܡܶܬܬܚܶܕ ܪܰܫܺܝܥܳܐ.<br> <sup>17</sup> ܢܶܗܦܟܽܘܢ ܖ̈ܰܫܺܝܥܶܐ ܠܰܫܝܽܘܠ. ܘܟܽܠܗܽܘܢ ܥܰܡ̈ܡܶܐ ܕܛܳܥܶܝܢ ܠܰܐܠܳܗܳܐ.<br> <sup>18</sup> ܡܶܛܽܠ ܕܠܳܐ ܠܥܳܠܰܡ ܡܶܬܛܥܶܐ ܡܶܣܟܺܢܳܐ. ܘܣܰܒܪܳܐ ܕܡܶܣ̈ܟܺܢܶܐ ܠܳܐ ܬܰܘܒܶܕ ܠܥܳܠܰܡ.<br> <sup>19</sup> ܩܽܘܡ ܡܳܪܝܳܐ ܘܠܳܐ ܢܶܬܥܰܫܰܢ ܒܰܪܢܳܫܳܐ. ܘܢܶܬܬܕܺܝܢܽܘܢ ܥܰܡ̈ܡܶܐ ܩܕܳܡ ܐܰܦܰܝ̈ܟ.<br> <sup>20</sup> ܐܰܩܺܝܡ ܠܗܽܘܢ ܣܳܐܶܡ ܢܳܡܽܘܣܳܐ. ܕܢܶܕܥܽܘܢ ܥܰܡ̈ܡܶܐ ܕܰܒܢܰܝ̈ܢܳܫܳܐ ܐܶܢܽܘܢ.</span></p>

<p>&nbsp;</p>
<h1><span> <a name="_Toc512113188"></a>. 10  ܡܰܙܡܽܘܪܳܐ. ܝ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܠܡܳܢܳܐ ܡܳܪܝܳܐ ܩܳܡܬ ܒܪܽܘܚܩܳܐ. ܘܰܐܗܡܺܝܬ ܚܝܳܪܳܟ ܒܙܰܒ̈ܢܶܐ ܕܽܐܘܠܨܳܢܳܐ.<br> <sup>2</sup> ܒܫܽܘܒܗܳܪܶܗ ܕܪܰܫܺܝܥܳܐ ܝܳܩܶܕ ܡܶܣܟܺܢܳܐ. ܢܶܬܬܰܚܕܽܘܢ ܒܬܰܪܥܺܝܬܳܐ ܗܳܝ ܕܶܐܬܚܰܫܰܒܘ̱.<br> <sup>3</sup> ܡܶܛܽܠ ܕܡܶܫܬܰܒܗܰܪ ܪܰܫܺܝܥܳܐ ܒܰܖ̈ܓܺܝܓܳܬܳܐ ܕܢܰܦܫܶܗ. ܥܰܘܳܠܳܐ ܡܶܬܒܰܪܰܟ ܘܪܳܓܶܙ ܡܳܪܝܳܐ.<br> <sup>4</sup> ܘܪܰܫܺܝܥܳܐ ܒܪܳܡܽܘܬܶܗ ܠܳܐ ܡܥܰܩܶܒ. ܘܠܰܝܬ ܐܰ‌ܠܳܗܳܐ ܒܟܽܠܗܶܝܢ ܬܰܖ̈ܥܝܳܬܶܗ.<br> <sup>5</sup> ܘܫܰܖ̈ܝܳܢ ܐܽܘܖ̈ܚܳܬܶܗ ܒܟܽܠܙܒܰܢ. ܘܰܡܥܰܠܰܝ ܕܺܝܢܳܟ ܡܶܢ ܠܩܽܘܒܠܶܗ. ܘܰܠܟܽܠܗܽܘܢ ܒܥܶܠܕ̈ܒܳܒܰܘܗܝ ܫܳܐܶܛ.<br> <sup>6</sup> ܐܳܡܰܪ ܒܠܶܒܶܗ ܕܠܳܐ ܐܶܙܽܘܥ ܠܕܳܪܕܳܖ̈ܺܝܢ. ܪܳܢܶܐ ܒܺܝܫܬܳܐ.<br> <sup>7</sup> ܘܠܰܘܛܬܳܐ ܡܠܶܐ ܦܽܘܡܶܗ ܬܽܘܟܳܐ ܘܢܶܟܠܳܐ. ܬܚܶܝܬ ܠܶܫܳܢܶܗ ܥܰܘܠܳܐ ܘܥܶܬܳܐ.<br> <sup>8</sup> ܝܳܬܶܒ ܒܰܟܡܺܐܢܳܐ ܒܕܰܝܪܳܐ. ܘܰܒܛܽܘܫܝܳܐ ܩܳܛܶܠ ܠܙܰܕܺܝܩܳܐ. ܥܰܝܢܰܘ̈ܗܝ̱ ܠܒܳܝ̈ܫܶܐ ܕܳܝ̈ܩܳܢ.<br> <sup>9</sup> ܘܟܳܡܶܢ ܠܡܶܚܛܰܦ ܠܡܶܣܟܺܢܳܐ ܒܢܶܓܕܳܐ ܕܰܡܨܺܝܕܬܶܗ.<br> <sup>10 </sup>ܗܽܘ ܢܶܬܡܰܟܰܟ ܘܢܶܦܶܠ. ܘܰܒܓܰܖ̈ܡܰܘܗܝ̱ ܟܽܘܖ̈ܗܳܢܶܐ ܘܟܺܐܒ̈ܶܐ.<br> <sup>11 </sup>ܐܳܡܰܪ ܒܠܶܒܶܗ ܕܰܛܥܳܐ ܐܰ‌ܠܳܗܳܐ. ܘܰܐܦܢܺܝ ܐܰܦܰܘ̈ܗܝ ܘܠܳܐ ܚܳܙܶܐ ܠܥܳܠܰܡ.<br> <sup>12 </sup>ܩܽܘܡ ܡܳܪܝܳܐ ܐܰܠܳܗܝ ܘܰܐܪܺܝܡ ܐܺܝܕܳܟ. ܘܠܳܐ ܬܶܛܥܶܝܘܗܝ ܠܒܳܝܫܳܐ.<br> <sup>13 </sup>ܠܡܳܢܳܐ ܐܰܪܓܶܙ ܚܰܛܳܝܳܐ ܠܰܐܠܳܗܳܐ. ܘܳܐܡܰܪ ܒܠܶܒܶܗ ܕܠܳܐ ܬܳܒܰܥ.<br> <sup>14 </sup>ܚܳܙܶܐ ܐܰܢ̱ܬ ܕܺܐܝܬ ܥܰܘܠܳܐ ܘܪܽܘܓܙܳܐ. ܘܚܳܐܰܪ ܐܰܢ̱ܬ ܕܢܶܫܬܠܶܡ ܒܺܐܝ̈ܕܰܝܟ. ܥܠܰܝܟ ܢܶܫܬܒܶܩ ܒܳܝܫܳܐ. ܘܰܕܝܰܬܡܳܐ ܐܰܢ̱ܬ ܗܽܘ ܥܳܕܽܘܪܶܗ.<br> <sup>15 </sup>ܬܰܒܰܪ ܕܪܳܥܶܗ ܕܚܰܛܳܝܳܐ ܘܰܕܒܺܝܫܳܐ ܬܶܬܒܥܶܗ ܚܛܺܝܬܶܗ ܘܠܳܐ ܬܶܫܬܟܰܚ.<br> <sup>16 </sup>ܡܳܪܝܳܐ ܡܰܠܟܰܐ ܗ̱ܘ ܠܥܳܠܰܡ ܥܳܠܡܺܝܢ. ܐܶܒܰܕܘ ܥܰܡ̈ܡܶܐ ܡܶܢ ܐܰܪܥܶܗ.<br> <sup>17</sup> ܣܰܒܪܳܐ ܕܡܶܣ̈ܟܺܢܶܐ ܫܳܡܰܥ ܐܰܢ̱ܬ ܡܳܪܝܳܐ. ܘܛܽܘܝܳܒܳܐ ܕܠܶܒܗܽܘܢ ܬܨܽܘܬ ܐܶܕܢܳܟ.<br> <sup>18</sup> ܠܰܡܕܳܢ ܠܝܰܬܡ̈ܶܐ ܘܰܠܒܳܝ̈ܫܶܐ. ܕܠܳܐ ܢܰܘܣܶܦ ܬܽܘܒ ܠܡܰܘܒܳܕܽܘ ܒܢܰܝ̈ܢܳܫܳܐ ܡܶܢ ܐܰܪܥܳܐ.</span></p>

<p>&nbsp;</p>
<h1><span> <a name="_Toc512113189"></a>. 11  ܡܰܙܡܽܘܪܳܐ. ܝܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܒܡܳܪܝܳܐ ܣܰܒܪܶܬ ܐܰܝܟܰܢ ܐܳܡܪܺܝܢ ܐܢ̱ܬܽܘܢ ܠܢܰܦܫܝ̱. ܢܽܘܕܝ̱ ܘܰܫܟܰܢܝ̱ ܥܰܠ ܛܽܘܖ̈ܶܐ ܐܰܝܟ ܨܶܦܪܳܐ.<br> <sup>2</sup> ܡܶܛܽܠ ܕܗܳܐ ܚܰܛܳܝ̈ܶܐ ܡܠܰܘ ܩܶܫܬܳܐ. ܘܰܐܬܩܶܢܘ ܓܶܐܖ̈ܰܝܗܽܘܢ ܥܰܠ ܝܰܬܪܳܐ. ܠܡܶܫܕܳܐ ܒܥܰܡܛܳܢܳܐ ܒܰܬܖ̈ܺܝܨܰܝ ܠܶܒܳܐ.<br> <sup>3</sup> ܡܶܛܽܠ ܕܡܶܕܶܡ ܕܥܰܬܶܕܬ ܣܚܰܦܘ. ܙܰܕܺܝܩܳܐ ܕܶܝܢ ܡܳܢܳܐ ܥܳܒܶܕ.<br> <sup>4</sup> ܡܳܪܝܳܐ ܒܗܰܝܟܠܳܐ ܕܩܽܘܕܫܶܗ. ܡܳܪܝܳܐ ܒܰܫܡܰܝܳܐ ܟܽܘܪܣܝܶܗ. ܥܰܝ̈ܢܰܘܗܝ ܚܳܙ̈ܝܳܢ ܘܬܶܡܖ̈ܰܘܗܝ̱ ܒܳܚܪܺܝܢ ܠܰܒܢܰܝ̈ܢܳܫܳܐ.<br> <sup>5</sup> ܡܳܪܝܳܐ ܒܳܚܰܪ ܠܙܰܕܺܝ̈ܩܶܐ. ܘܰܠܥܰܘ̈ܳܠܐ ܘܰܠܖ̈ܳܚܡܰܝ ܥܰܘܠܳܐ ܣܢܳܬ ܢܰܦܫܶܗ.<br> <sup>6</sup> ܢܚܶܬܘ ܥܰܠ ܖ̈ܰܫܺܝܥܶܐ ܦܰܚ̈ܶܐ ܐܰܝܟ ܡܶܛܪܳܐ. ܢܽܘܪܳܐ ܘܟܶܒܪܺܝܬܳܐ. ܪܽܘܚܳܐ ܕܰܡܚܽܘܬܳܐ ܡܢܳܬܳܐ ܕܟܳܣܗܽܘܢ.<br> <sup>7</sup> ܡܶܛܽܠ ܕܙܰܕܺܝܩ ܗܽܘ ܡܳܪܝܳܐ ܘܙܰܕܺܝܩܽܘܬܳܐ ܪܳܚܶܡ. ܘܰܬܪܺܝܨܽܘܬܳܐ ܚܳܙ̈ܝܳܢ ܐܰܦܰܘ̈ܗܝ.</span></p>

<p>&nbsp;</p>
<h1><span> <a name="_Toc512113190"></a>. 12  ܡܰܙܡܽܘܪܳܐ. ܝܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܦܪܽܘܩ ܡܳܪܝܳܐ ܡܶܛܽܠ ܕܰܓܡܰܪ ܛܳܒܳܐ. ܘܒܶܛܠܰܬ ܗܰܝܡܳܢܽܘܬܳܐ ܡܶܢ ܐܰܪܥܳܐ.<br> <sup>2</sup> ܒܢܰܝ̈ܢܳܫܳܐ ܣܪܺܝܩܽܘܬܳܐ ܡܡܰܠܠܺܝܢ. ܓܰܒܪܳܐ ܥܰܡ ܚܰܒܪܶܗ ܒܣܶܦ̈ܘܳܬܳܐ ܡܦܰܠܓ̈ܳܬܳܐ. ܒܠܶܒܳܐ ܘܰܒܠܶܒܳܐ ܡܡܰܠܠܺܝܢ.<br> <sup>3</sup> ܢܰܘܒܶܕ ܡܳܪܝܳܐ ܟܽܠܗܶܝܢ ܣܶܦ̈ܘܳܬܳܐ ܡܦܰܠܓ̈ܳܬܳܐ. ܘܠܶܫ̈ܳܢܶܐ ܕܰܡܡܰܠܠܺܝܢ ܪܰܘܖ̈ܒܳܬܳܐ.<br> <sup>4</sup> ܕܶܐܡܰܪܘ ܠܶܫܳܢܰܢ ܢܰܘܪܶܒ. ܣܶܦ̈ܘܳܬܳܐ ܕܺܝܠܰܢ ܐܶܢܶܝܢ ܡܰܢܽܘ ܡܳܪܰܢ.<br> <sup>5</sup> ܡܶܛܽܠ ܒܶܙܬܳܐ ܕܡܶܣ̈ܟܺܢܶܐ ܘܶܐܢܰܩܬܳܐ ܕܒܳܝ̈ܫܶܐ ܡܶܟܺܝܠ ܐܶܩܽܘܡ ܐܳܡܰܪ ܡܳܪܝܳܐ. ܘܶܐܥܒܶܕ ܦܽܘܪܩܳܢܳܐ ܓܰܠܝܳܐܺܝܬ.<br> <sup>6</sup> ܡܺܐܡܪܶܗ ܕܡܳܪܝܳܐ ܡܺܐܡܪܰܐ ܗ̱̇ܘ ܕܰܟܝܳܐ. ܣܺܐܡܳܐ ܓܰܒܝܳܐ ܕܰܒܚܺܝܪ ܒܰܐܪܥܳܐ. ܘܰܡܕܰܟܰܝ ܚܰܕ ܒܫܰܒܥܳܐ.<br> <sup>7</sup> ܘܐܰܢ̱ܬ ܡܳܪܝܳܐ ܬܶܛܰܪ ܐܶܢܽܘܢ. ܫܰܘܙܶܒܰܝܢܝ̱ ܘܦܰܨܳܢܝ̱ ܡܶܢ ܕܳܪܳܐ ܗܳܢܳܐ ܠܥܳܠܰܡ.<br> <sup>8</sup> ܕܟܪܺܝܟܺܝܢ ܖ̈ܰܫܺܝܥܶܐ ܘܰܡܗܰܠܟܺܝܢ. ܐܰܝܟ ܪܰܘܡܳܐ ܙܰܠܺܝܠܳܐ ܕܰܒܢܰܝ̈ ܐܰܕܽܘܡ.</span></p>

<p>&nbsp;</p>
<h1><span> <a name="_Toc512113191"></a>. 13  ܡܰܙܡܽܘܪܳܐ. ܝܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܥܕܰܡܳܐ ܠܶܐܡܰܬܝ̱ ܬܶܛܥܶܝܢܝ̱ ܡܳܪܝܳܐ ܠܥܳܠܰܡ. ܥܕܰܡܳܐ ܠܶܐܡܰܬܝ̱ ܬܰܗܦܶܟ ܐܰܦܰܝ̈ܟ ܡܶܢܝ̱.<br> <sup>2</sup> ܥܕܰܡܳܐ ܠܶܐܡܰܬܝ̱ ܬܣܺܝܡ ܬܰܟܪܺܝܬܳܐ ܒܢܰܦܫܝ̱. ܘܕܽܘܘܳܢܳܐ ܒܠܶܒܝ̱ ܟܽܠܝܽܘܡ. ܥܕܰܡܳܐ ܠܶܐܡܰܬܝ̱ ܢܶܬܬܪܺܝܡ ܒܥܶܠܕܒܳܒܝ̱ ܥܠܰܝ.<br> <sup>3</sup> ܚܽܘܪ ܘܰܥܢܺܝܢܝ̱ ܡܳܪܝܳܐ ܐܰܠܳܗܝ. ܘܰܐܢܗܰܪ ܥܰܝ̈ܢܰܝ ܕܠܳܐ ܐܶܕܡܰܟ ܠܡܰܘܬܳܐ.<br> <sup>4</sup> ܘܠܳܐ ܢܺܐܡܰܪ ܒܥܶܠܕܒܳܒܝ̱ ܕܰܙܟܺܝܬܶܗ. ܘܳܐܠܽܘ̈ܨܰܝ ܢܶܚܕܽܘܢ ܠܺܝ ܟܰܕ ܐܶܙܽܘܥ.<br> <sup>5</sup> ܐܶܢܳܐ ܕܶܝܢ ܥܰܠ ܛܰܝܒܽܘܬܳܟ ܐܶܬܬܰܟܠܶܬ. ܢܶܪܘܰܙ ܠܶܒܝ̱ ܒܦܽܘܪܩܳܢܳܟ.<br> <sup>6</sup> ܘܶܐܫܰܒܰܚ ܠܡܳܪܝܳܐ ܕܦܰܪܩܰܢܝ.</span></p>

<p>&nbsp;</p>
<h1><span> <a name="_Toc512113192"></a>. 14  ܡܰܙܡܽܘܪܳܐ. ܝܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܳܡܰܪ ܥܰܘܳܠܳܐ ܒܠܶܒܶܗ ܕܠܰܝܬ ܐܰ‌ܠܳܗܳܐ. ܐܶܬܚܰܒܰܠܘ ܘܶܐܬܛܰܢܰܦܘ ܒܨܶܢ̈ܥܳܬܗܽܘܢ. ܘܠܰܝܬ ܕܥܳܒܶܕ ܛܳܒܬܳܐ.<br> <sup>2</sup> ܡܳܪܝܳܐ ܐܰܕܺܝܩ ܡܶܢ ܫܡܰܝܳܐ ܥܰܠ ܒܢܰܝ̈ܢܳܫܳܐ. ܕܢܶܚܙܶܐ ܐܶܢ ܐܺܝܬ ܕܣܰܟܽܘܠܬܳܢ ܘܒܳܥܶܐ ܠܰܐܠܳܗܳܐ.<br> <sup>3</sup> ܟܽܠܗܽܘܢ ܣܛܰܘ ܐܰܟܚܕܳܐ ܘܶܐܣܬܠܺܝܘ. ܘܠܰܝܬ ܕܥܳܒܶܕ ܛܳܒܬܳܐ ܐܳܦܠܳܐ ܚܰܕ.<br> <sup>4</sup> ܘܠܳܐ ܝܺܕܰܥܘ ܟܽܠ ܥܳܒ̈ܕܰܝ ܥܰܘܠܳܐ. ܐܳܟ̈ܠܰܝ ܠܥܰܡܝ̱ ܡܶܐܟܰܠ ܠܰܚܡܳܐ. ܘܰܠܡܳܪܝܳܐ ܠܳܐ ܩܪܰܘ.<br> <sup>5</sup> ܬܰܡܳܢ ܕܚܶܠܘ ܕܶܚܠܬܳܐ. ܡܶܛܽܠ ܕܰܐ‌ܠܳܗܳܐ ܒܕܳܪܳܐ ܗܽܘ ܕܙܰܕܺܝ̈ܩܶܐ.<br> <sup>6</sup> ܬܰܪܥܺܝܬܶܗ ܕܡܶܣܟܺܢܳܐ ܐܰܒܗܶܬܘ. ܡܶܛܽܠ ܕܡܳܪܝܰܐ ܗ̱̇ܘ ܬܽܘܟܠܳܢܶܗ.<br> <sup>7</sup> ܡܰܢ ܢܶܬܶܠ ܡܶܢ ܨܶܗܝܽܘܢ ܦܽܘܪܩܳܢܳܐ ܠܐܝܣܪܳܐܝܠ. ܡܳܐ ܕܡܰܗܦܶܟ ܡܳܪܝܳܐ ܫܒܺܝܬܳܐ ܕܥܰܡܶܗ. ܢܕܽܘܨ ܝܰܥܩܽܘܒ ܘܢܶܚܕܶܐ ܝܺܣܪܳܐܶܝܠ.</span></p>

<p>&nbsp;</p>
<p>&nbsp;</p>
<h1><span> <a name="_Toc512113193"></a>. 15  ܡܰܙܡܽܘܪܳܐ. ܝܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܡܰܢܽܘ ܢܶܥܡܰܪ ܒܡܰܫܟܢܳܟ. ܘܡܰܢܽܘ ܢܶܫܪܶܐ ܒܛܽܘܪܳܟ ܩܰܕܺܝܫܳܐ.<br> <sup>2</sup> ܐܰܝܢܳܐ ܕܰܡܗܰܠܶܟ ܕܠܳܐ ܡܽܘܡ ܘܥܳܒܶܕ ܙܰܕܺܝܩܽܘܬܳܐ. ܘܰܡܡܰܠܶܠ ܩܽܘܫܬܳܐ ܒܠܶܒܶܗ.<br> <sup>3</sup> ܘܠܳܐ ܢܰܟܽܘܠܬܳܢ ܒܠܶܫܳܢܶܗ. ܘܠܳܐ ܥܳܒܶܕ ܠܚܰܒܪܶܗ ܒܺܝܫܬܳܐ. ܘܫܽܘܚܕܳܐ ܥܰܠ ܩܰܪܺܝܒܶܗ ܠܳܐ ܡܩܰܒܶܠ.<br> <sup>4</sup> ܘܡܰܣܠܰܝ ܒܥܰܝ̈ܢܰܘܗܝ ܡܰܪܓܙܳܢܳܐ. ܘܰܠܕܳܚ̈ܠܰܘܗܝ ܕܡܳܪܝܳܐ ܡܝܰܩܰܪ. ܝܳܡܶܐ ܠܚܰܒܪܶܗ ܘܠܳܐ ܡܕܰܓܶܠ.<br> <sup>5</sup> ܘܟܶܣܦܶܗ ܒܪܶܒܺܝܬܳܐ ܠܳܐ ܝܳܗܶܒ. ܘܫܽܘܚܕܳܐ ܥܰܠ ܙܰܟܳܝܳܐ ܠܳܐ ܢܳܣܶܒ. ܡܰܢ ܕܥܳܒܶܕ ܗܳܠܶܝܢ ܟܺܐܝܢ ܗܽܘ. ܘܠܳܐ ܡܶܬܬܙܺܝܥ ܠܥܳܠܰܡ.</span></p>

<p>&nbsp;</p>
<h1><span> <a name="_Toc512113194"></a>. 16  ܡܰܙܡܽܘܪܳܐ. ܝܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܢܰܛܰܪܰܝܢܝ̱ ܐܰ‌ܠܳܗܳܐ ܡܶܛܽܠ ܕܰܥܠܰܝܟ ܐܶܬܬܰܟܠܶܬ.<br> <sup>2</sup> ܘܶܐܡܪܶܬ݂ ܠܡܳܪܝܳܐ ܕܡܳܪܝ̱ ܐܰܢ̱ܬ. ܘܛܳܒܬ݂ܝ̱ ܡܶܢ ܠܘܳܬܳܟ ܗܺܝ.<br> <sup>3</sup> ܘܳܐܦ ܠܩܰܕܺܝ̈ܫܶܐ ܕܒܰܐܪܥܳܐ ܘܰܡܫܰܒ̈ܚܶܐ. ܕܟܽܠܶܗ ܨܶܒܝܳܢܝ̱ ܒܗܽܘܢ.<br> <sup>4</sup> ܢܶܣܓܽܘܢ ܟܺܐܒܰܝ̈ܗܽܘܢ ܐ̱ܚܖ̈ܳܝܶܐ ܒܰܥܓܰܠ. ܕܠܳܐ ܐܶܢܰܩܶܐ ܢܽܘܩܳܝܗܽܘܢ ܡܶܢ ܕܡܳܐ. ܘܠܳܐ ܐܶܬܕܟܰܪ ܫܡܳܗܰܝ̈ܗܽܘܢ ܒܣܶܦ̈ܘܳܬ݂ܝ̱.<br> <sup>5</sup> ܡܳܪܝܳܐ ܡܢܳܬܳܐ ܕܝܳܪܬܽܘܬܝ̱ ܘܰܕܟܳܣܝ̱. ܐܰܢ̱ܬ ܗ̣ܘ ܡܦܰܢܶܐ ܠܺܝ ܝܳܪܬܽܘܬܝ̱.<br> <sup>6</sup> ܚܰܒ̈ܠܶܐ ܢܦܰܠܘ̱ ܠܺܝ ܒܛܰܖ̈ܩܶܐ. ܐܳܦ ܝܳܪܬܽܘܬܝ̱ ܫܶܦܪܰܬ݂ ܠܺܝ.<br> <sup>7</sup> ܐܶܒܰܪܶܟ݂ ܠܡܳܪܝܳܐ ܕܡܰܠܟ݂ܰܢܝ̱. ܐܳܦ ܒܠܰܝ̈ܠܰܘܳܬܳܐ ܖ̈ܕܰܝܳܢܝ̱ ܟܽܘ̈ܠܝܳܬ݂ܝ̱.<br> <sup>8</sup> ܣܳܡܶܬ ܠܡܳܪܝܳܐ ܠܽܘܩܒܰܠܝ̱ ܒܟܽܠܙܒܰܢ. ܘܰܗܘܳܐ ܡܶܢ ܝܰܡܺܝܢܝ̱ ܕܠܳܐ ܐܶܙܽܘܥ.<br> <sup>9</sup> ܡܶܛܽܠ ܗܳܢܳܐ ܚܕܺܝ ܠܶܒܝ̱ ܘܕܳܨ ܐܺܝܩܳܪܝ̱. ܐܳܦ ܒܶܣܪܝ̱ ܢܶܫܪܶܐ ܒܫܶܠܝܳܐ.<br> <sup>10</sup> ܡܶܛܽܠ ܕܠܳܐ ܫܒܰܩܬ ܠܢܰܦܫܝ̱ ܒܰܫܝܽܘܠ. ܘܠܳܐ ܝܰܗܒܬ ܠܚܰܣܝܳܟ ܕܢܶܚܙܳܐ ܚܒܳܠܳܐ.<br> <sup>11</sup> ܬܚܰܘܶܝܢܝ ܐܽܘܪܚܳܟ ܕܚܰܝ̈ܶܐ. ܘܶܐܣܒܰܥ ܡܶܢ ܚܰܕܽܘܬܶܗ ܕܦܰܪܨܽܘܦܳܟ. ܘܡܶܢ ܒܰܣܺܝܡܽܘܬܳܐ ܕܙܳܟܽܘܬܳܐ ܕܝܰܡܺܝܢܳܟ.</span></p>

<p>&nbsp;</p>
<h1><span> <a name="_Toc512113195"></a>. 17  ܡܰܙܡܽܘܪܳܐ. ܝܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܡܰܥ ܡܳܪܝܳܐ ܩܰܕܺܝܫܳܐ ܘܚܽܘܪ ܒܒܳܥܽܘܬܝ̱. ܘܨܽܘܬ ܨܠܽܘܬܝ̱ ܕܠܳܐ ܡܶܢ ܣܶܦ̈ܘܳܬܳܐ ܢܰܟܽܘܠܬܳܢ̈ܝܳܬܳܐ.<br> <sup>2</sup> ܡܶܢ ܩܕܳܡܰܝܟ ܕܺܝܢܝ̱ ܢܶܦܽܘܩ. ܘܥܰܝܢܰܝ̈ܟ ܢܶܚ̈ܙܝܳܢ ܬܪܺܝܨܽܘܬܳܐ.<br> <sup>3</sup> ܒܚܰܪܬ ܠܶܒܝ̱ ܘܰܣܥܰܪܬܳܢܝ̱ ܒܠܺܠܝܳܐ. ܘܰܒܩܰܝܬܳܢܝ̱ ܘܠܳܐ ܐܶܫܟܰܚܬ ܒܺܝ ܥܰܘܠܳܐ. ܘܠܳܐ ܥܒܰܪܘ ܥܰܠ ܦܽܘܡܝ̱ ܥܒ̈ܳܕܶܐ ܕܰܒܢܰܝ̈ܢܳܫܳܐ.<br> <sup>4</sup> ܒܡܰܡܠܠܳܐ ܕܣܶܦ̈ܘܳܬܳܐ. ܐܶܠܳܐ ܢܛܰܪܬܳܢܝ̱ ܡܶܢ ܐܽܘܖ̈ܚܳܬܳܐ ܒܺܝ̈ܫܳܬܳܐ.<br> <sup>5</sup> ܣܰܡܶܟܬ ܗܶܠܟ̈ܳܬܝ̱ ܒܰܫܒܺܝ̈ܠܰܝܟ ܕܠܳܐ ܢܙܽܘ̈ܥܳܢ ܦܣ̈ܳܥܳܬܝ̱.<br> <sup>6</sup> ܐܶܢܳܐ ܩܪܺܝܬܳܟ ܡܶܛܽܠ ܕܰܥܢܰܝܬܳܢܝ̱. ܐܰ‌ܠܳܗܳܐ ܨܠܺܝ ܐܶܕܢܳܟ ܠܘܳܬܝ̱ ܘܰܫܡܰܥ ܡܶܠܰܝ̈.<br> <sup>7</sup> ܘܰܥܒܶܕܳܝܗܝ̱ ܬܶܕܡܽܘܪܬܳܐ ܠܚܰܣܝܳܟ. ܘܦܳܪܽܘܩܳܐ ܠܰܐܝܠܶܝܢ ܕܰܡܣܰܒܪܺܝܢ. ܡܶܢ ܐܰܝܠܶܝܢ ܕܩܳܝܡܺܝܢ ܠܽܘܩܒܰܠ ܝܰܡܺܝܢܳܟ.<br> <sup>8</sup> ܢܰܛܰܪܰܝܢܝ̱ ܐܰܝܟ ܒܳܒܬܳܐ ܕܥܰܝܢܳܐ. ܘܰܒܛܶܠܳܠܳܐ ܕܟܶܢ̈ܦܰܝܟ ܣܰܬܰܪܰܝܢܝ̱.<br> <sup>9</sup> ܡܶܢ ܩܕܳܡ ܚܰܛܳܝ̈ܶܐ ܗܳܠܶܝܢ ܕܒܰܙܽܘܢܝ̱. ܘܰܒܥܶܠܕ̈ܒܳܒܶܝܗ̇ ܕܢܰܦܫܝ̱ ܕܣܳܡܘ ܥܠܰܝ.<br> <sup>10</sup> ܣܟܽܘܪ ܦܽܘܡܗܽܘܢ ܕܡܰܠܶܠܘ̱ ܫܰܒܰܗܪܳܢܽܘܬܳܐ.<br> <sup>11</sup> ܫܰܒܚܽܘܢܝ̱ ܘܗܳܫܳܐ ܟܰܪܟܽܘܢܝ̱. ܣܳܡܘ ܥܰܝܢܰܝ̈ܗܽܘܢ ܕܢܰܪܡܽܘܢܳܢܝ̱ ܒܰܐܪܥܳܐ.<br> <sup>12</sup> ܕܳܡܶܝܢ ܠܰܐܪܝܳܐ ܕܒܳܥܶܐ ܠܡܶܬܒܰܪ. ܘܰܐܝܟ ܓܽܘܪܝܳܐ ܕܰܐܪܝܳܐ ܕܝܳܬܶܒ ܒܛܽܘܫܝܳܐ.<br> <sup>13</sup> ܩܽܘܡ ܡܳܪܝܳܐ ܩܕܳܡ ܐܰܦܰܝ̈ܗܽܘܢ ܘܰܐܒܪܶܟ ܐܶܢܽܘܢ. ܘܦܰܨܳܗ̇ ܠܢܰܦܫܝ̱ ܡܶܢ ܖ̈ܰܫܺܝܥܶܐ ܘܡܶܢ ܚܰܪܒܳܐ.<br> <sup>14</sup> ܘܡܶܢ ܡܺܝ̈ܬܶܐ ܕܡܳܝܬܺܝܢ ܡܶܢ ܐܺܝܕܰܝ̈ܟ ܡܳܪܝܳܐ. ܘܡܶܢ ܡܺܝ̈ܬܶܐ ܕܚܶܦܪܳܐ. ܬܦܰܠܶܓ ܐܶܢܽܘܢ ܒܚܰܝ̈ܶܐ. ܘܣܺܝ̈ܡܳܬܳܟ ܡܠܺܝ ܟܰܪܣܗܽܘܢ. ܢܶܣܒܥܽܘܢ ܒܢܰܝ̈ܳܐ ܘܢܶܫܒܩܽܘܢ ܫܰܪܟܳܐ ܠܰܒܢܰܝ̈ܗܽܘܢ.<br> <sup>15</sup> ܐܶܢܳܐ ܕܶܝܢ ܒܙܰܕܺܝܩܽܘܬܳܐ ܐܶܚܙܶܐ ܐܰܦܰܝ̈ܟ. ܘܶܐܣܒܰܥ ܡܳܐ ܕܶܐܬܬܥܺܝܪܰܬ ܗܰܝܡܳܢܽܘܬܳܟ.</span></p>

<p>&nbsp;</p>
<h1><span> <a name="_Toc512113196"></a>. 18  ܡܰܙܡܽܘܪܳܐ. ܝܚ</span></h1>
<p>&nbsp;</p>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܶܪܚܡܳܟ ܡܳܪܝܳܐ ܚܰܝܠܝ̱ ܘܬܽܘܟܠܳܢܝ̱.<br> <sup>2</sup> ܘܒܶܝܬ ܓܰܘܣܝ̱ ܘܡܦܰܨܝܳܢܝ̱. ܐܰ‌ܠܳܗܳܐ ܬܰܩܺܝܦܳܐ ܕܰܬܟܺܝܠ ܐ̱ܢܳܐ ܥܠܰܘܗܝ̱. ܡܣܰܝܥܳܢܝ̱ ܘܩܰܪܢܳܐ ܕܦܽܘܪܩܳܢܝ̱. ܘܒܶܝܬ ܓܰܘܣܝ̱ ܡܫܰܒܚܳܐ.<br> <sup>3</sup> ܐܶܩܪܶܐ ܠܡܳܪܝܳܐ ܘܡܶܢ ܒܥܶܠܕ̈ܒܳܒܰܝ ܐܶܬܦܪܶܩ.<br> <sup>4</sup> ܡܶܛܽܠ ܕܚܰܕܪܽܘܢܝ̱ ܚܶܒ̈ܠܶܐ ܕܡܰܘܬܳܐ. ܘܖ̈ܶܓܠܳܬܳܐ ܕܥܰܘ̈ܳܠܶܐ ܕܰܠܚܳܢ̈ܝ.<br> <sup>5</sup> ܚܶܒ̈ܠܶܐ ܕܰܫܝܽܘܠ ܟܰܪܟܽܘܢܝ̱. ܘܩܰܕܡܽܘܢܝ̱ ܦܰܚܰܘ̈ܗܝ ܕܡܰܘܬܳܐ.<br> <sup>6</sup> ܒܽܐܘܠܨܳܢܝ̱ ܩܪܺܝܬ ܠܡܳܪܳܝܐ ܘܠܰܐܠܳܗܳܐ ܩܪܺܝܬ. ܘܰܫܡܰܥ ܡܶܢ ܗܰܝܟܠܶܗ ܒܩܳܠܝ̱. ܘܰܓܥܳܬܝ̱ ܩܕܳܡܰܘܗܝ̱ ܥܶܠܰܬ ܒܶܐܕܢܰܘ̈ܗܝ̱.<br> <sup>7</sup> ܐܶܬܕܰܠܚܰܬ ܘܙܳܥܰܬ ܐܰܪܥܳܐ. ܘܫܶܬܶܐܣ̈ܶܐ ܕܛܽܘܖ̈ܶܐ ܙܳܥ̈ܝ̱ ܘܶܐܬܬܰܠܰܚ̈ܝ̱. ܡܶܛܽܠ ܕܶܐܬܚܰܡܰܬ ܥܠܰܝܗܽܘܢ.<br> <sup>8</sup> ܣܠܶܩ ܬܶܢܳܢܳܐ ܒܪܽܘܓܙܶܗ. ܘܢܽܘܪܳܐ ܡܶܢ ܦܰܪܨܽܘܦܶܗ ܐܶܬܓܰܘܙܠܰܬ. ܘܓܽܘܡܖ̈ܶܐ ܚܰܒܶܝ̈ܢ ܡܶܢܶܗ.<br> <sup>9</sup> ܐܰܪܟܶܢ ܫܡܰܝܳܐ ܘܰܢܚܶܬ. ܘܥܰܖ̈ܦܶܠܶܐ ܬܚܶܝܬ ܖ̈ܶܓܠܰܘܗܝ̱.<br> <sup>10</sup> ܪܟܶܒ ܥܰܠ ܟܖ̈ܽܘܒܶܐ ܘܰܦܪܰܚ. ܘܛܳܣ ܥܰܠ ܟܶܢܦܶܝ̈ܗ̇ ܕܪܽܘܚܳܐ.<br> <sup>11</sup> ܣܳܡ ܚܶܫܽܘܟܳܐ ܠܓܶܢܝܶܗ ܘܟܰܪܟܶܗ ܡܰܛܠܠܶܗ. ܚܶܫܽܘܟܳܐ ܕܡܰܝ̈ܳܐ ܒܰܥܢܳܢ̈ܶܐ ܕܳܐܐܰܪ.<br> <sup>12</sup> ܡܶܢ ܙܰܗܪܳܐ ܕܡܰܛܠܠܶܗ. ܥܢܳܢܰܘ̈ܗܝ ܥܒܰܕ ܒܰܪܕܳܐ ܘܓܽܘܡܖ̈ܶܐ ܕܢܽܘܪܳܐ.<br> <sup>13</sup> ܘܰܪܥܶܡ ܒܰܫܡܰܝܳܐ ܡܳܪܝܳܐ ܘܥܶܠܳܝܳܐ ܝܰܗܒ ܩܳܠܶܗ. ܒܰܪܕܳܐ ܘܓܽܘܡܖ̈ܶܐ ܕܢܽܘܪܳܐ.<br> <sup>14</sup> ܫܰܕܰܪ ܓܶܐܖ̈ܰܘܗܝ ܘܒܰܕܰܪ ܐܶܢܽܘܢ. ܒܰܖ̈ܩܰܘܗܝ ܐܰܣܓܺܝ ܘܕܰܠܰܚ ܐܶܢܽܘܢ.<br> <sup>15</sup> ܘܶܐܬܚܙܺܝܘ ܡܰܒܽܘ̈ܥܶܐ ܕܡܰܝ̈ܳܐ. ܘܶܐܬܓ̈ܠܺܝ ܫܶܬܶܐܣ̈ܶܐ ܕܬܺܒܶܝܠ. ܡܶܢ ܟܳܐܬܳܟ ܡܳܪܝܳܐ. ܘܡܶܢ ܢܫܰܡܬܳܐ ܕܪܽܘܚܳܐ ܕܪܽܘܓܙܳܟ.<br> <sup>16</sup> ܫܰܕܰܪ ܡܶܢ ܡܪܰܘܡܳܐ ܘܰܫܠܳܢܝ̱. ܘܩܰܒܠܰܢܝ̱ ܡܶܢ ܡܰܝ̈ܳܐ ܣܰܓܺܝ̈ܐܶܐ.<br> <sup>17</sup> ܘܦܰܨܝܰܢܝ̱ ܡܶܢ ܒܥܶܠܕ̈ܒܳܒܰܝ ܥܰܫܺܝ̈ܢܶܐ. ܘܡܶܢ ܣܳܢ̈ܰܐܝ ܕܰܥܫܶܢܘ ܡܶܢܝ̱.<br> <sup>18</sup> ܩܰܕܡܽܘܢܝ̱ ܒܝܰܘܡܳܐ ܕܥܳܩܰܬܝ̱. ܘܰܗܘܳܐ ܠܺܝ ܡܳܪܝܳܐ ܦܳܪܽܘܩܳܐ.<br> <sup>19</sup> ܘܰܐܦܩܰܢܝ̱ ܠܰܪܘܰܚܬܳܐ. ܘܦܰܨܝܰܢܝ̱ ܡܶܛܽܠ ܕܰܨܒܳܐ ܒܺܝ.<br> <sup>20</sup> ܘܦܰܪܥܰܢܝ̱ ܡܳܪܝܳܐ ܐܰܝܟ ܙܰܕܺܝܩܽܘܬܝ̱. ܘܰܐܝܟ ܕܰܟܝܽܘܬܳܐ ܕܺܐܝ̈ܕܰܝ ܫܰܠܡܰܢܝ̱.<br> <sup>21</sup> ܡܶܛܽܠ ܕܢܶܛܪܶܬ ܐܽܘܖ̈ܚܳܬܶܗ ܕܡܳܪܝܳܐ. ܘܠܳܐ ܐܶܬܡܰܪܕܶܬ ܡܶܢ ܐܰܠܳܗܝ.<br> <sup>22</sup> ܡܶܛܽܠ ܕܟܽܠܗܽܘܢ ܕܺܝܢܰܘ̈ܗܝ ܠܽܘܩܒܰܠܝ̱. ܘܢܳܡܽܘ̈ܣܰܘܗܝ ܠܳܐ ܐܰܥܒܪܶܬ݂ ܡܶܢܝ̱.<br> <sup>23</sup> ܘܰܗܘܺܝܬ݂ ܕܠܳܐ ܡܽܘܡ ܥܰܡܶܗ. ܘܶܐܙܕܰܗܪܶܬ݂ ܡܶܢ ܚܛܳܗܰܝ̈.<br> <sup>24</sup> ܘܦܰܪܥܰܢܝ̱ ܡܳܪܝܳܐ ܐܰܝܟ ܙܰܕܺܝܩܽܘܬܝ̱. ܘܰܐܝܟ ܕܰܟܝܽܘܬܳܐ ܕܺܐܝ̈ܕܰܝ ܩܕܳܡ ܥܰܝܢܰܘ̈ܗܝ.<br> <sup>25</sup> ܥܰܡ ܚܰܣܝܳܐ ܚܰܣܝܳܐ ܬܶܗܘܶܐ. ܘܥܰܡ ܬܰܡܺܝܡܳܐ ܬܶܬܰܡܰܡ.<br> <sup>26</sup> ܘܥܰܡ ܓܰܒܝܳܐ ܬܶܬܓܒܶܐ. ܘܥܰܡ ܥܩܺܝܡܳܐ ܬܶܬܦܰܬܰܠ.<br> <sup>27</sup> ܡܶܛܽܠ ܕܰܐܢ̱ܬ ܥܰܡܳܐ ܡܶܣܟܺܢܳܐ ܬܶܦܪܽܘܩ. ܘܥܰܝ̈ܢܶܐ ܖ̈ܳܡܳܬܳܐ ܬܡܰܟܶܟ.<br> <sup>28</sup> ܐܰܢ̱ܬ ܬܰܢܗܰܪ ܫܪܳܓܝ̱. ܡܳܪܝܳܐ ܐܰܠܳܗܝ ܢܰܢܗܰܪ ܚܶܫܽܘܟܝ̱.<br> <sup>29 </sup>ܡܶܛܽܠ ܕܒܳܟ ܐܶܪܗܰܛ ܥܰܠ ܓܰܝܣܳܐ. ܘܒܰܐܠܳܗܝ̱ ܐܶܫܘܰܪ ܫܽܘܪܳܐ.<br> <sup>30</sup> ܐܰ‌ܠܳܗܳܐ ܕܰܕܠܳܐ ܡܽܘܡ ܐܽܘܪܚܶܗ. ܡܺܐܡܪܶܗ ܕܡܳܪܝܳܐ ܒܩܶܐ. ܘܰܡܥܰܕܰܪ ܠܟܽܠ ܕܰܬܟܺܝܠܺܝܢ ܥܠܰܘܗܝ̱.<br> <sup>31</sup> ܡܶܛܽܠ ܕܠܰܝܬ ܐܰ‌ܠܳܗܳܐ ܠܒܰܪ ܡܶܢ ܡܳܪܝܳܐ. ܘܠܰܝܬ ܕܬܰܩܺܝܦ ܐܰܝܟ ܐܰܠܳܗܰܢ.<br> <sup>32</sup> ܐܰ‌ܠܳܗܳܐ ܕܚܰܙܩܰܢܝ̱ ܚܰܝܠܳܐ. ܘܝܰܗܒ ܕܠܳܐ ܡܽܘܡ ܐܽܘܪܚܝ̱.<br> <sup>33</sup> ܥܒܰܕ ܖ̈ܶܓܠܰܝ ܐܰܝܟ ܕܰܐܝܠܳܐ. ܘܥܰܠ ܪܰܘܡܝ̱ ܐܰܩܺܝܡܰܢܝ̱.<br> <sup>34</sup> ܐܰܠܶܦ ܐܺܝ̈ܕܰܝ ܠܰܩܪܳܒܳܐ. ܘܫܰܪܰܪ ܐܰܝܟ ܩܶܫܬܳܐ ܕܰܢܚܳܫܳܐ ܕܖ̈ܳܥܰܝ.<br> <sup>35</sup> ܝܰܗܒܬ ܠܺܝ ܣܰܟܪܳܐ ܕܦܽܘܪܩܳܢܳܐ. ܝܰܡܺܝܢܳܟ ܬܣܰܝܥܰܢܝ̱ ܘܡܰܪܕܽܘܬܳܟ ܬܪܰܒܶܝܢܝ̱.<br> <sup>36</sup> ܐܰܪܘܰܚܬ ܦܣ̈ܳܥܳܬܝ̱ ܬܚܽܘܬܰܝ ܕܠܳܐ ܢܙܽܘܥܽܘܢ ܩܽܘܖ̈ܨܠܰܝ.<br> <sup>37</sup> ܐܶܪܕܽܘܦ ܒܥܶܠܕ̈ܒܳܒܰܝ ܘܰܐܕܪܶܟ ܐܶܢܽܘܢ. ܘܠܳܐ ܐܶܗܦܽܘܟ ܥܕܰܡܳܐ ܕܶܐܓܰܡܰܪ ܐܶܢܽܘܢ.<br> <sup>38</sup> ܐܶܡܚܶܐ ܐܶܢܽܘܢ ܘܠܳܐ ܢܶܫܟܚܽܘܢ ܠܰܡܩܳܡ. ܘܢܶܦܠܽܘܢ ܬܚܶܝܬ ܖ̈ܶܓܠܰܝ.<br> <sup>39</sup> ܬܚܰܙܩܰܢܝ̱ ܚܰܝܠܳܐ ܒܰܩܪܳܒܳܐ. ܘܬܰܒܪܶܟ ܠܰܕܩܳܝܡܺܝܢ ܥܠܰܝ ܬܚܽܘܬܰܝ.<br> <sup>40</sup> ܘܠܰܒܥܶܠܕ̈ܒܳܒܰܝ ܬܶܬܒܰܪ ܩܕܳܡܰܝ. ܘܰܠܣ̈ܳܢܰܐܝ ܐܶܫܰܬܶܩ ܐܶܢܽܘܢ. ܢܶܓܥܽܘܢ ܘܠܳܐ ܢܶܗܘܶܐ ܠܗܽܘܢ ܦܳܪܽܘܩܳܐ.<br> <sup>41</sup> ܢܶܒܥܽܘܢ ܡܶܢ ܡܳܪܝܳܐ ܘܠܳܐ ܢܶܥܢܶܐ ܐܶܢܽܘܢ.<br> <sup>42</sup> ܐܶܫܚܽܘܩ ܐܶܢܽܘܢ ܐܰܝܟ ܥܰܦܪܳܐ ܥܰܠ ܐܰܦܰܝ̈ ܪܽܘܚܳܐ. ܘܰܐܝܟ ܣܝܳܢܳܐ ܕܫܽܘ̈ܩܶܐ ܐܶܕܽܘܫ ܐܶܢܽܘܢ.<br> <sup>43</sup> ܬܦܰܨܶܝܢܝ̱ ܡܶܢ ܕܺܝܢܰܘ̈ܗܝ ܕܥܰܡܳܐ. ܘܬܶܥܒܕܰܢܝ̱ ܪܺܝܫܳܐ ܠܥܰܡ̈ܡܶܐ. ܥܰܡܳܐ ܕܠܳܐ ܝܶܕܥܶܬ ܢܶܦܠܚܽܘܢܳܢܝ̱.<br> <sup>44</sup> ܘܡܰܫܡܰܥ ܐܶܕܢܳܐ ܢܶܫܡܥܽܘܢܳܢܝ̱. ܒܢܰܝ̈ܳܐ ܢܽܘܟܖ̈ܳܝܶܐ ܢܶܫܬܰܥܒܕܽܘܢ ܠܺܝ.<br> <sup>45</sup> ܒܢܰܝ̈ܳܐ ܢܽܘܟܖ̈ܳܝܶܐ ܢܶܬܟܠܽܘܢ ܘܢܶܬܚܰܓܪܽܘܢ ܡܶܢ ܫܒܺܝ̈ܠܰܝܗܽܘܢ.<br> <sup>46</sup> ܚܰܝ ܗܽܘ ܡܳܪܝܳܐ ܘܰܒܪܺܝܟ ܗܽܘ ܡܚܰܝܠܳܢܝ̱. ܐܶܬܬܪܺܝܡ ܐܰܠܳܗܝ ܘܦܳܪܽܘܩܝ̱.<br> <sup>47</sup> ܐܰ‌ܠܳܗܳܐ ܕܝܰܗܒ ܠܺܝ ܬܒܰܥܬܳܐ. ܘܫܰܥܒܶܕ ܠܥܰܡ̈ܡܶܐ ܬܚܽܘܬܰܝ.<br> <sup>48</sup> ܘܦܰܨܝܰܢܝ̱ ܡܶܢ ܒܥܶܠܕ̈ܒܳܒܰܝ. ܘܡܶܢ ܐܰܝܠܶܝܢ ܕܩܳܝܡܺܝܢ ܥܠܰܝ ܐܰܪܺܝܡܰܝܢܝ̱. ܘܡܶܢ ܓܰܒܖ̈ܶܐ ܥܰܘ̈ܳܠܶܐ ܬܦܰܨܶܝܢܝ̱.<br> <sup>49</sup> ܡܶܛܽܠ ܗܳܢܳܐ ܐܰܘܕܶܐ ܠܳܟ ܒܶܝܬ ܥܰܡ̈ܡܶܐ ܡܳܪܝ. ܘܠܰܫܡܳܟ ܐܶܙܡܰܪ.<br> <sup>50</sup> ܡܰܘܪܶܒ ܦܽܘܪܩܳܢܳܐ ܕܡܰܠܟܶܗ. ܘܥܳܒܶܕ ܛܰܝܒܽܘܬܳܐ ܠܰܡܫܺܝܚܶܗ. ܠܕܰܘܺܝܕ ܘܰܠܙܰܪܥܶܗ ܥܕܰܡܳܐ ܠܥܳܠܰܡ.</span></p>

<p>&nbsp;</p>
<h1><span> <a name="_Toc512113197"></a>. 19  ܡܰܙܡܽܘܪܳܐ. ܝܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܡܰܝܳܐ ܡܶܫܬܰܥܶܝܢ ܫܽܘܒܚܶܗ ܕܰܐ‌ܠܳܗܳܐ. ܘܰܥܒܳܕ ܐܺܝ̈ܕܰܘܗܝ ܡܚܰܘܶܐ ܪܩܺܝܥܳܐ.<br> <sup>2</sup> ܝܰܘܡܳܐ ܠܝܰܘܡܳܐ ܡܰܒܰܥ ܡܺܐܡܪܳܐ. ܘܠܺܠܝܳܐ ܠܠܺܠܝܳܐ ܡܚܰܘܶܐ ܡܰܕܥܳܐ.<br> <sup>3</sup> ܠܰܝܬ ܡܺܐܡܪܳܐ. ܐܳܦܠܳܐ ܡ̈ܶܠܶܐ. ܕܠܳܐ ܢܶܫܬܡܰܥ ܒܩܳܠܗܽܘܢ.<br> <sup>4</sup> ܒܟܽܠܳܗ̇ ܐܰܪܥܳܐ ܢܶܦܩܰܬ ܣܒܰܪܬܗܽܘܢ. ܘܰܒܣܰܘ̈ܦܶܝܗ̇ ܕܬܺܒܶܝܠ ܡܶܠܰܝ̈ܗܽܘܢ. ܘܥܰܠ ܫܶܡܫܳܐ ܢܩܰܫ ܡܰܫܟܢܶܗ ܒܗܽܘܢ.<br> <sup>5</sup> ܘܗܽܘ ܐܰܝܟ ܚܰܬܢܳܐ ܕܢܳܦܶܩ ܡܶܢ ܒܶܝܬ ܓܢܽܘܢܳܐ. ܢܕܽܘܨ ܐܰܝܟ ܓܰܢ̱ܒܳܪܳܐ ܠܡܶܪܗܰܛ ܐܽܘܪܚܶܗ.<br> <sup>6</sup> ܡܶܢ ܣܰܘ̈ܦܰܝ ܫܡܰܝܳܐ ܡܰܦܩܶܗ. ܘܡܰܣܡܟܶܗ ܥܰܠ ܣܰܘ̈ܦܰܝ ܫܡܰܝܳܐ. ܘܠܰܝܬ ܕܛܳܫܶܐ ܡܶܢ ܠܰܗܓܶܗ.<br> <sup>7</sup> ܢܳܡܽܘܣܶܗ ܕܡܳܪܝܳܐ ܕܠܳܐ ܡܽܘܡ ܘܡܰܦܢܶܐ ܢܰܦܫܳܐ. ܣܳܗܕܽܘܬܶܗ ܕܡܳܪܝܳܐ ܡܗܰܝܡܢܳܐ ܘܰܡܚܰܟܡܳܐ ܝܰܠܽܘ̈ܕܶܐ.<br> <sup>8</sup> ܦܽܘܩܕܳܢܰܘ̈ܗܝ̱ ܕܡܳܪܝܳܐ ܬܪܺܝܨܺܝܢ ܘܰܡܚܰܕܶܝܢ ܠܶܒܐ. ܦܽܘܩܕܳܢܶܗ ܕܡܳܪܝܳܐ ܓܒܶܐ ܘܡܰܢܗܰܪ ܥܰܝ̈ܢܶܐ.<br> <sup>9</sup> ܕܶܚܠܬܶܗ ܕܡܳܪܝܳܐ ܕܰܟܝܳܐ ܘܩܰܝܳܡܳܐ ܠܥܳܠܰܡ. ܕܺܝܢܰܘ̈ܗܝ ܕܡܳܪܝܳܐ ܒܩܽܘܫܬܳܐ ܘܟܺܐܢܺܝ̈ܢ ܒܟܽܠ ܡܶܕܶܡ.<br> <sup>10</sup> ܘܰܪܓܺܝܓܺܝܢ ܡܶܢ ܕܰܗܒܳܐ ܘܡܶܢ ܟܺܐܦ̈ܶܐ ܛܳܒ̈ܳܬܳܐ. ܘܰܚܠܶܝܢ ܡܶܢ ܕܶܒܫܳܐ ܘܡܶܢ ܟܰܟܳܪܺܝܬܳܐ.<br> <sup>11</sup> ܘܳܐܦ ܥܰܒܕܳܟ ܢܶܙܕܗܰܪ ܒܗܽܘܢ. ܐܶܢ ܢܶܛܰܪ ܐܶܢܽܘܢ ܢܶܬܦܪܰܥ ܣܰܓܺܝ.<br> <sup>12</sup> ܒܫܳܖ̈ܥܳܬܳܐ ܡܰܢܽܘ ܡܶܣܬܰܟܰܠ. ܘܡܶܢ ܛܰܫ̈ܝܳܬܳܐ ܙܰܟܳܢܝ̱.<br> <sup>13 </sup>ܐܳܦ ܡܶܢ ܥܰܘܠܳܐ ܚܣܽܘܟܳܝܗܝ̱ ܠܥܰܒܕܳܟ. ܕܠܳܐ ܢܶܫܬܰܠܛܽܘܢ ܒܺܝ ܒܺܝ̈ܫܶܐ. ܘܶܐܬܕܰܟܶܐ ܡܶܢ ܚܛܳܗ̈ܰܝ.<br> <sup>14 </sup>ܢܶܗܘ̈ܝܳܢ ܠܨܶܒܝܳܢܳܟ ܡܶܠܰܘ̈ܗܝ̱ ܕܦܽܘܡܝ̱. ܘܪܶܢܝܶܗ ܕܠܶܒܝ̱ ܩܕܳܡܰܝܟ ܡܳܪܝܳܐ ܥܳܕܽܘܪܝ̱ ܘܦܳܪܽܘܩܝ̱.</span></p>

<p>&nbsp;</p>
<h1><span> <a name="_Toc512113198"></a>. 20  ܡܰܙܡܽܘܪܳܐ. ܟܟ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܢܶܥܢܶܝܟ ܡܳܪܝܳܐ ܒܝܰܘܡܳܐ ܕܽܐܘܠܨܳܢܳܐ. ܘܰܢܥܰܕܪܳܟ ܫܡܶܗ ܕܰܐܠܳܗܶܗ ܕܝܰܥܩܽܘܒ.<br> <sup>2</sup> ܢܫܰܕܰܪ ܠܳܟ ܥܽܘܕܪܳܢܳܐ ܡܶܢ ܡܰܩܕܫܶܗ. ܘܡܶܢ ܨܶܗܝܽܘܢ ܢܣܰܝܥܳܟ.<br> <sup>3</sup> ܢܶܬܕܟܰܪ ܠܳܟ ܡܳܪܝܳܐ ܟܽܠܗܽܘܢ ܩܽܘܖ̈ܒܳܢܰܝܟ. ܘܝܰܩܕܰܝ̈ܟ ܗܽܘ ܢܰܕܗܶܢ.<br> <sup>4</sup> ܢܶܬܶܠ ܠܳܟ ܡܳܪܝܳܐ ܐܰܝܟ ܠܶܒܳܟ. ܘܰܐܝܟ ܟܽܠܳܗ̇ ܬܰܪܥܺܝܬܳܟ ܢܫܰܡܠܶܐ.<br> <sup>5</sup> ܘܰܢܫܰܒܰܚ ܒܦܽܘܪܩܳܢܳܟ. ܘܒܰܫܡܶܗ ܕܰܐܠܳܗܰܢ ܢܶܬܬܪܺܝܡ. ܢܶܥܒܶܕ ܡܳܪܝܳܐ ܟܽܠܶܗ ܨܶܒܝܳܢܳܟ.<br> <sup>6</sup> ܡܶܟܺܝܠ ܝܺܕܺܝܥܳܐ ܗ̱ܝ ܕܰܦܪܰܩ ܐܰ‌ܠܳܗܳܐ ܠܰܡܫܺܝܚܶܗ. ܘܰܥܢܳܝܗܝ̱ ܡܶܢ ܫܡܰܝܳܐ ܕܩܽܘܕܫܶܗ. ܒܚܰܝܠܳܐ ܕܦܽܘܪܩܳܢܳܐ ܕܝܰܡܺܝܢܶܗ.<br> <sup>7</sup> ܗܳܠܶܝܢ ܒܡܰܖ̈ܟܒܳܬܳܐ ܘܗܳܠܶܝܢ ܒܖ̈ܰܟܫܳܐ. ܘܰܚܢܰܢ ܒܰܫܡܶܗ ܕܡܳܪܝܳܐ ܐܰܠܳܗܰܢ ܢܶܥܫܰܢ. ܗܶܢܽܘܢ ܒܪܰܟܘ ܘܰܢܦܰܠܘ. ܘܰܚܢܰܢ ܩܳܡܢ ܘܶܐܬܛܰܝܰܒܢ.<br> <sup>8</sup> ܡܳܪܝܳܐ ܢܶܦܪܩܰܢ ܘܡܰܠܟܰܢ ܢܶܥܢܶܝܢ ܒܝܰܘܡܳܐ ܕܢܶܩܪܶܝܘܗܝ̱.</span></p>

<p>&nbsp;</p>
<p>&nbsp;</p>
<h1><span> <a name="_Toc512113199"></a>. 21  ܡܰܙܡܽܘܪܳܐ. ܟܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܒܚܰܝܠܳܟ ܢܶܚܕܶܐ ܡܰܠܟܳܐ. ܘܰܒܦܽܘܪܩܳܢܳܟ ܢܕܽܘܨ ܪܰܘܪܒܳܐܺܝܬ.<br> <sup>2</sup> ܪܶܓܬܳܐ ܕܠܶܒܶܗ ܝܰܗܒܬ ܠܶܗ. ܘܛܽܘܝܳܒܳܐ ܕܣܶܦ̈ܘܳܬܶܗ ܠܳܐ ܟܠܰܝܬܳܝܗܝ̱.<br> <sup>3</sup> ܡܶܛܽܠ ܕܩܰܕܶܡܬܳܝܗܝ̱ ܒܽܘܪܟܬܳܐ ܛܳܒܬܳܐ. ܘܣܳܡܬ ܒܪܺܝܫܶܗ ܟܠܺܝܠܳܐ ܡܫܰܒܚܳܐ.<br> <sup>4</sup> ܚܰܝ̈ܶܐ ܫܰܐܠܳܟ ܘܝܰܗܒܬ ܠܶܗ. ܢܽܘܓܪܳܐ ܕܝܰܘ̈ܡܳܬܳܐ ܠܥܳܠܰܡ ܥܳܠܡܺܝܢ.<br> <sup>5</sup> ܝܺܪܶܒ ܫܽܘܒܚܶܗ ܒܦܽܘܪܩܳܢܳܟ. ܫܽܘܒܚܳܐ ܘܙܺܝܘܳܐ ܣܳܡܬ ܥܠܰܘܗܝ.<br> <sup>6</sup> ܡܶܛܽܠ ܕܰܥܒܰܕܬܳܝܗܝ̱ ܒܽܘܪܟܬܳܐ ܠܥܳܠܰܡ ܥܳܠܡܺܝܢ. ܘܚܰܕܺܝܬܳܝܗܝ̱ ܒܚܰܕܽܘܬܶܗ ܕܦܰܪܨܽܘܦܳܟ.<br> <sup>7</sup> ܡܶܛܽܠ ܕܡܰܠܟܳܐ ܡܣܰܒܰܪ ܒܡܳܪܝܳܐ. ܒܛܰܝܒܽܘܬܶܗ ܕܰܡܪܰܝܡܳܐ ܠܳܐ ܢܶܬܬܙܺܝܥ.<br> <sup>8</sup> ܬܶܫܟܰܚ ܐܺܝܕܳܟ ܠܟܽܠܗܽܘܢ ܒܥܶܠܕ̈ܒܳܒܰܝܟ. ܘܝܰܡܺܝܢܳܟ ܬܶܫܟܰܚ ܠܣܳܢܰܐܝ̈ܟ.<br> <sup>9</sup> ܬܶܥܒܶܕ ܐܶܢܽܘܢ ܐܰܝܟ ܬܰܢܽܘܪܳܐ ܕܢܽܘܪܳܐ ܠܙܰܒܢܳܐ ܕܪܽܘܓܙܳܐ. ܡܳܪܝܳܐ ܒܪܽܘܓܙܶܗ ܢܰܘܩܶܕ ܐܶܢܽܘܢ. ܘܬܶܐܟܽܘܠ ܐܶܢܽܘܢ ܢܽܘܪܳܐ.<br> <sup>10</sup> ܘܦܺܐܖ̈ܰܝܗܽܘܢ ܡܶܢ ܐܰܪܥܳܐ ܬܰܘܒܶܕ. ܘܙܰܪܥܗܽܘܢ ܡܶܢ ܒܢܰܝ̈ܢܳܫܳܐ.<br> <sup>1</sup>1 ܡܶܛܽܠ ܕܰܨܠܰܘ ܥܠܰܝܟ ܒܺܝܫܬܳܐ. ܘܶܐܬܚܰܫܰܒܘ ܬܰܪܥܺܝܬܳܐ ܘܠܳܐ ܐܶܬܡܨܺܝܘ ܚܰܝܠܳܐ.<br> <sup>12</sup> ܬܣܺܝܡ ܒܗܽܘܢ ܟܽܘܬܡܳܐ. ܘܛܽܘܝܳܒܳܟ ܬܰܬܩܶܢ ܥܰܠ ܦܰܖ̈ܨܽܘܦܰܝܗܽܘܢ.<br> <sup>13</sup> ܐܶܬܬܪܺܝܡ ܡܳܪܝܳܐ ܒܥܽܘܫܢܳܟ ܢܶܙܡܰܪ ܘܰܢܫܰܒܰܚ ܓܰܢ̱ܒܳܪܽܘܬܳܟ.</span></p>

<p>&nbsp;</p>
<h1><span> <a name="_Toc512113200"></a>. 22  ܡܰܙܡܽܘܪܳܐ. ܟܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܠܳܗܝ ܐܰܠܳܗܝ ܠܡܳܢܳܐ ܫܒܰܩܬܳܢܝ̱. ܘܰܐܪܚܶܩܬ ܡܶܢܝ ܦܽܘܪܩܳܢܝ̱ ܒܡ̈ܶܠܶܐ ܕܣܰܟ̈ܠܘܳܬܝ̱.<br> <sup>2</sup> ܐܰܠܳܗܝ ܐܶܩܪܶܝܟ ܒܺܐܝܡܳܡܳܐ ܘܠܳܐ ܬܶܥܢܶܝܢܝ̱. ܘܰܒܠܺܠܝܳܐ ܘܠܳܐ ܬܟܰܬܰܪ ܠܺܝ.<br> <sup>3</sup> ܐܰܢ̱ܬ ܩܰܕܺܝܫ ܘܝܳܬܶܒ ܒܫܽܘܒܚܳܟ ܝܺܣܪܳܐܶܝܠ.<br> <sup>4</sup> ܒܳܟ ܣܰܒܰܪܘ ܐܰܒܳܗܰܝ̈. ܣܰܒܰܪܘ ܒܳܟ ܘܦܰܨܺܝܬ ܐܶܢܽܘܢ.<br> <sup>5</sup> ܠܘܳܬܳܟ ܓܥܰܘ ܘܶܐܬܦܰܨܺܝܘ. ܘܒܳܟ ܣܰܒܰܪܘ ܘܠܳܐ ܒܗܶܬܘ.<br> <sup>6</sup> ܐܶܢܳܐ ܬܰܘܠܥܳܐ ܐ̱ܢܳܐ ܘܠܳܐ ܒܰܪܢܳܫܳܐ. ܚܶܣܕܳܐ ܕܰܒܢܰܝ̈ܢܳܫܳܐ ܘܣܽܘܠܳܢܶܗ ܕܥܰܡܳܐ.<br> <sup>7</sup> ܟܽܠ ܕܰܚܙܰܐܢܝ̱ ܡܰܝܶܩܘ ܒܺܝ. ܐܰܦܛܰܪܘ ܒܣܶܦ̈ܘܳܬܗܽܘܢ ܘܰܐܢܺܝܕܘ ܒܖ̈ܺܝܫܰܝܗܽܘܢ.<br> <sup>8</sup> ܐܶܬܬܟܶܠ ܥܰܠ ܡܳܪܝܳܐ ܢܦܰܨܶܝܘܗܝ̱. ܘܰܢܦܰܠܛܺܝܘܗܝ̱ ܐܶܢ ܨܳܒܶܐ ܒܶܗ.<br> <sup>9</sup> ܡܶܛܽܠ ܕܰܐܢ̱ܬ ܗܽܘ ܬܽܘܟܠܳܢܝ̱ ܡܶܢ ܡܰܪܒܥܳܐ. ܘܣܰܒܪܝ̱ ܥܰܠ ܬܕܶܝ̈ܗ̇ ܕܶܐܡܝ̱.<br> <sup>10</sup> ܥܠܰܝܟ ܐܶܫܬܕܺܝܬ ܡܶܢ ܡܰܪܒܥܳܐ. ܘܡܶܢ ܟܰܪܣܳܗ̇ ܕܶܐܡܝ̱. ܐܰܠܳܗܝ ܐܰܢ̱ܬ.<br> <sup>11</sup> ܠܳܐ ܬܰܪܚܶܩ ܡܶܢܝ̱. ܡܶܛܽܠ ܕܽܐܘܠܨܳܢܳܐ ܩܪܶܒ ܘܠܰܝܬ ܕܰܡܥܰܕܰܪ.<br> <sup>12</sup> ܐܶܬܟܰܪܟܽܘܢܝ̱ ܬܰܘܖ̈ܶܐ ܣܰܓܺܝ̈ܐܶܐ. ܘܰܐܖ̈ܘܳܢܶܐ ܕܒܰܝܫܳܢ ܚܰܕܪܽܘܢܝ̱.<br> <sup>13</sup> ܘܰܦܬܰܚܘ ܥܠܰܝ ܦܽܘܡܗܽܘܢ. ܐܰܝܟ ܐܰܪܝܳܐ ܕܢܳܗܶܡ ܘܚܳܛܶܦ.<br> <sup>14</sup> ܘܰܐܝܟ ܡܰܝ̈ܳܐ ܐܶܬܰܐܫܕܶܬ. ܘܶܐܬܒܰܕܰܪܘ ܟܽܠܗܽܘܢ ܓܰܖ̈ܡܰܝ. ܘܰܗܘܳܐ ܠܶܒܝ̱ ܐܰܝܟ ܫܥܽܘܬܳܐ. ܘܶܐܬܡܣܺܝܘ ܒܓܰܘܝ ܡܥܰܝ̈.<br> <sup>15</sup> ܘܺܝܒܶܫ ܐܰܝܟ ܚܶܨܦܳܐ ܕܦܰܚܳܪܳܐ ܚܰܝܠܝ̱. ܘܠܶܫܳܢܝ̱ ܕܒܶܩ ܠܰܫ̈ܡܰܝ ܚܶܟܝ̱. ܘܥܰܠ ܥܰܦܪܳܐ ܕܡܰܘܬܳܐ ܫܕܰܝܬܳܢܝ̱.<br> <sup>16</sup> ܡܶܛܽܠ ܕܚܰܕܪܽܘܢܝ̱ ܟܰܠܒ̈ܶܐ. ܘܰܟܢܽܘܫܬܳܐ ܕܒܺܝ̈ܫܶܐ ܟܰܪܟܽܘܢܝ̱. ܒܰܙܰܥܘ ܐܺܝ̈ܕܰܝ ܘܖ̈ܶܓܠܰܝ.<br> <sup>17</sup> ܘܰܐܝܠܶܠܘ ܟܽܠܗܽܘܢ ܓܰܖ̈ܡܰܝ. ܗܶܢܽܘܢ ܚܳܪܘ ܘܰܚܙܰܘ ܒܺܝ.<br> <sup>18</sup> ܘܦܰܠܶܓܘ ܢܰܚ̈ܬܰܝ ܒܰܝܢܳܬܗܽܘܢ. ܘܥܰܠ ܠܒܽܘܫܝ̱ ܐܰܪܡܺܝܘ ܦܶܣ̈ܶܐ.<br> <sup>19</sup> ܘܰܐܢ̱ܬ ܡܳܪܝܳܐ ܠܳܐ ܬܰܪܚܶܩ ܡܶܢܝ̱. ܐܺܝܠ ܐܺܝܠ ܠܥܽܘܕܪܳܢܝ̱ ܟܰܬܰܪ.<br> <sup>20</sup> ܘܦܰܨܳܗ̇ ܡܶܢ ܚܰܪܒܳܐ ܢܰܦܫܝ̱. ܘܡܶܢ ܐܺܝܕܳܐ ܕܟܰܠܒ̈ܶܐ ܝܺܚܺܝܕܽܘܬܝ̱.<br> <sup>21</sup> ܦܪܽܘܩܰܝܢܝ̱ ܡܶܢ ܦܽܘܡܶܗ ܕܰܐܪܝܳܐ. ܘܡܶܢ ܩܰܪܢܳܐ ܪܳܡܬܳܐ ܡܽܘܟܳܟܝ̱.<br> <sup>22</sup> ܕܶܐܣܰܒܰܪ ܫܡܳܟ ܠܰܐܚܰܝ̈. ܘܰܒܓܰܘ ܟܢܽܘܫܬܳܐ ܐܶܫܰܒܚܳܟ.<br> <sup>23</sup> ܕܳܚܠܰܘ̈ܗܝ̱ ܕܡܳܪܝܳܐ ܫܰܒܚܽܘܗܝ̱. ܘܟܽܠܶܗ ܙܰܪܥܶܗ ܕܝܰܥܩܽܘܒ ܐܽܘܩܪܽܘܗܝ̱. ܘܰܕܚܰܠܘ ܡܶܢܶܗ ܟܽܠܶܗ ܙܰܪܥܶܗ ܕܺܝܣܪܳܐܶܝܠ.<br> <sup>24</sup> ܡܶܛܽܠ ܕܠܳܐ ܫܳܛ ܘܠܳܐ ܐܰܣܠܺܝ ܓܥܳܬܶܗ ܕܡܶܣܟܺܢܳܐ. ܘܠܳܐ ܐܰܗܦܶܟ ܐܰܦܰܘ̈ܗܝ̱ ܡܶܢܶܗ. ܟܰܕ ܓܥܳܐ ܠܘܳܬܶܗ ܫܰܡܥܶܗ.<br> <sup>25</sup> ܡܶܢ ܩܕܳܡܰܝܟ ܗܺܝ ܬܶܫܒܽܘܚܬܝ̱ ܒܥܺܕܬܳܐ ܪܰܒܬܳܐ. ܘܢܶܕܖ̈ܰܝ ܐܶܫܰܠܶܡ ܩܕܳܡ ܕܳܚܠܰܘ̈ܗܝ̱.<br> <sup>26</sup> ܢܶܐܟܠܽܘܢ ܡܶܣ̈ܟܺܢܶܐ ܘܢܶܣܒܥܽܘܢ. ܘܰܢܫܰܒܚܽܘܢ ܠܡܳܪܝܳܐ ܐܰܝܠܶܝܢ ܕܒܳܥܶܝܢ ܠܶܗ. ܘܢܺܚܶܐ ܠܶܒܗܽܘܢ ܠܥܳܠܡܺܝܢ.<br> <sup>27</sup> ܢܶܬܕܰܟܪܽܘܢ ܘܢܶܬܦܢܽܘܢ ܠܘܳܬ ܡܳܪܝܳܐ ܟܽܠܗܽܘܢ ܥܶܒܖ̈ܶܝܗ̇ ܕܰܐܪܥܳܐ. ܘܰܩܕܳܡܰܘܗܝ̱ ܢܶܣܓ̈ܕܳܢ ܟܽܠܗܶܝܢ ܫܰܖ̈ܒܳܬܳܐ ܕܥܰܡ̈ܡܶܐ.<br> <sup>28</sup> ܡܶܛܽܠ ܕܰܕܡܳܪܝܳܐ ܗ̱ܝ ܡܰܠܟܽܘܬܳܐ. ܘܗܽܘܝܽܘ ܫܰܠܺܝܛ ܥܰܠ ܥܰܡ̈ܡܶܐ.<br> <sup>29</sup> ܢܶܐܟܠܽܘܢ ܘܢܶܣܓܕܽܘܢ ܩܕܳܡ ܡܳܪܝܳܐ ܟܽܠܗܽܘܢ ܟܰܦܢܶܝ̈ܗ̇ ܕܰܐܪܥܳܐ. ܘܰܩܕܳܡܰܘܗܝ̱ ܢܶܒܪܟܽܘܢ ܟܽܠ ܢܳܚ̈ܬܰܝ ܥܰܦܪܳܐ. ܢܰܦܫܝ̱ ܠܶܗ ܗܽܘ ܚܰܝܳܐ.<br> <sup>30</sup> ܙܰܪܥܳܐ ܕܢܶܦܠܚܺܝܘܗܝ̱ ܢܣܰܒܰܪ ܕܳܪܶܗ ܠܡܳܪܝܳܐ.<br> <sup>31</sup> ܢܺܐܬܽܘܢ ܘܰܢܚܰܘܢ ܙܰܕܺܝܩܽܘܬܶܗ ܠܥܰܡܳܐ ܕܡܶܬܺܝܠܶܕ ܕܥܳܒܶܕ ܡܳܪܝܳܐ.</span></p>

<p>&nbsp;</p>
<h1><span><a name="_Toc512113201"></a>. 23 ܡܰܙܡܽܘܪܳܐ. ܟܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܢܶܪܥܶܝܢܝ̱ ܘܡܶܕܶܡ ܠܳܐ ܢܚܰܣܰܪ ܠܺܝ.<br> <sup>2</sup> ܘܥܰܠ ܡܰܖ̈ܓܶܐ ܕܥܽܘܫܢܳܐ ܢܰܫܪܶܝܢܝ̱. ܘܥܰܠ ܡܰܝ̈ܳܐ ܢܺܝ̈ܚܶܐ ܢܕܰܒܪܰܢܝ̱.<br> <sup>3</sup> ܢܰܦܫܝ̱ ܐܰܦܢܺܝ ܘܕܰܒܪܰܢܝ̱ ܒܰܫܒܺܝ̈ܠܰܝ ܩܽܘܫܬܳܐ. ܡܶܛܽܠ ܫܡܳܟ.<br> <sup>4</sup> ܐܳܦܶܢ ܐܶܗܰܠܶܟ ܒܢܰܚ̈ܠܰܝ ܛܶܠܳܠܰܝ̈ ܡܰܘܬܳܐ ܠܳܐ ܐܶܕܚܰܠ ܡܶܢ ܒܺܝܫܬܳܐ ܡܶܛܽܠ ܕܰܐܢ̱ܬ ܥܰܡܝ̱. ܫܰܒܛܳܟ ܘܚܽܘܛܪܳܟ ܗܶܢܽܘܢ ܒܰܝܐܽܘܢܝ̱.<br> <sup>5</sup> ܣܕܰܪܬ ܩܕܳܡܰܝ ܦܳܬܽܘܖ̈ܶܐ ܠܽܘܩܒܰܠ ܒܥܶܠܕ̈ܒܳܒܰܝ. ܐܰܕܗܶܢܬ ܪܺܝܫܝ̱ ܒܡܶܫܚܳܐ ܘܟܳܣܝ̱ ܡܰܪܘܶܐ ܐܰܝܟ ܚܰܝܳܐ.<br> <sup>6</sup> ܛܰܝܒܽܘܬܳܟ ܘܖ̈ܰܚܡܰܝܟ ܪܰܕܦܽܘܢܝ̱ ܟܽܠܗܽܘܢ ܝܰܘ̈ܡܳܬܳܐ ܕܚܰܝ݂ܰܝ݂̈. ܕܶܐܥܡܰܪ ܒܒܰܝܬܶܗ ܕܡܳܪܝܳܐ ܢܽܘܓܪܳܐ ܕܝܰܘ̈ܡܳܬܳܐ.</span></p>

<p>&nbsp;</p>
<h1><span>  <a name="_Toc512113202"></a>. 24 ܡܰܙܡܽܘܪܳܐ. ܟܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܕܡܳܪܝܳܐ ܗ̱ܝ ܐܰܪܥܳܐ ܒܰܡܠܳܐܳܗ̇. ܬܺܒܶܝܠ ܘܟܽܠܗܽܘܢ ܥܳܡܽܘܖ̈ܶܝܗ̇.<br> <sup>2</sup> ܡܶܛܽܠ ܕܗܽܘ ܒܝܰܡܳܐ ܣܳܡ ܫܶܬܶܐܣܶܝ̈ܗ̇. ܘܰܒܢܰܗܖ̈ܰܘܳܬܳܐ ܐܰܬܩܢܳܗ̇. ܡܰܢܽܘ ܢܶܣܰܩ ܠܛܽܘܪܶܗ ܕܡܳܪܝܳܐ.<br> <sup>3</sup> ܘܡܰܢܽܘ ܢܩܽܘܡ ܒܛܽܘܪܶܗ ܩܰܕܺܝܫܳܐ.<br> <sup>4</sup> ܐܰܝܢܳܐ ܕܕܰܟ̈ܝܳܢ ܐܺܝܕܰܘ̈ܗܝ ܘܰܓܒܶܐ ܒܠܶܒܶܗ. ܘܠܳܐ ܝܳܡܶܐ ܒܢܰܦܫܶܗ ܒܕܰܓܳܠܽܘܬܳܐ ܘܠܳܐ ܝܳܡܶܐ ܒܢܶܟܠܳܐ.<br> <sup>5</sup> ܗܳܢܳܐ ܢܩܰܒܶܠ ܒܽܘܪܟܬܳܐ ܡܶܢ ܡܳܪܝܳܐ. ܘܙܰܕܺܝܩܽܘܬܳܐ ܡܶܢ ܐܰ‌ܠܳܗܳܐ ܦܳܪܽܘܩܰܢ.<br> <sup>6</sup> ܗܳܢܰܘ ܕܳܪܳܐ ܕܒܳܥܶܐ ܘܰܡܣܰܒܰܪ. ܠܦܰܪܨܽܘܦܳܐ ܕܰܐܦܰܝ̈ܟ ܐܰܠܳܗܶܗ ܕܝܰܥܩܽܘܒ.<br> <sup>7</sup> ܐܰܪܺܝܡܘ ܬܰܖ̈ܥܶܐ ܖ̈ܺܝܫܰܝܟܽܘܢ. ܐܶܬܬܪܺܝܡܘ ܬܰܖ̈ܥܶܐ ܕܡܶܢ ܥܳܠܰܡ. ܢܶܥܽܘܠ ܡܰܠܟܳܐ ܕܺܐܝܩܳܖ̈ܶܐ.<br> <sup>8</sup> ܡܰܢܽܘ ܗܳܢܳܐ ܡܰܠܟܳܐ ܕܺܐܝܩܳܖ̈ܶܐ. ܡܳܪܝܳܐ ܥܰܫܺܝܢܳܐ ܘܓܰܢ̱ܒܳܪܳܐ ܡܳܪܝܳܐ ܓܰܢ̱ܒܳܪܳܐ ܘܰܩܪܰܒܬܳܢܳܐ.<br> <sup>9</sup> ܐܰܪܺܝܡܘ ܬܰܖ̈ܥܶܐ ܖ̈ܺܝܫܰܝܟܽܘܢ. ܐܶܬܬܪܺܝܡܘ ܬܰܖ̈ܥܶܐ ܕܡܶܢ ܥܳܠܰܡ. ܢܶܥܽܘܠ ܡܰܠܟܳܐ ܕܺܐܝܩܳܖ̈ܶܐ.<br> <sup>10</sup> ܡܰܢܽܘ ܗܳܢܳܐ ܡܰܠܟܳܐ ܕܺܐܝܩܳܖ̈ܶܐ. ܡܳܪܝܳܐ ܚܰܝܠܬܳܢܳܐ ܗܽܘܝܽܘ ܡܰܠܟܳܐ ܡܝܰܩܪܳܐ ܠܥܳܠܰܡ.</span></p>

<p>&nbsp;</p>
<p>&nbsp;</p>
<h1><span>  <a name="_Toc512113203"></a>. 25 ܡܰܙܡܽܘܪܳܐ. ܟܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܠܘܳܬܳܟ ܡܳܪܝܳܐ ܢܰܦܫܝ̱ ܐܰܪܺܝܡܶܬ.<br> <sup>2 </sup>ܐܰܠܳܗܝ ܒܳܟ ܣܰܒܪܶܬ ܠܳܐ ܐܶܒܗܰܬ. ܠܳܐ ܢܶܫܬܰܒܗܪܽܘܢ ܥܠܰܝ ܒܥܶܠܕ̈ܒܳܒܰܝ.<br> <sup>3 </sup>ܘܐܳܦ ܟܽܠ ܕܰܡܣܰܒܪܺܝܢ ܒܳܟ ܠܳܐ ܢܶܒܗܬܽܘܢ. ܢܶܒܗܬܽܘܢ ܥܰܘ̈ܳܠܶܐ ܒܰܣܪܺܝܩܽܘܬܗܽܘܢ.<br> <sup>4 </sup>ܐܽܘܖ̈ܚܳܬܳܟ ܡܳܪܝܳܐ ܚܰܘܳܢܝ̱ ܘܰܫܒܺܝܠܰܝ̈ܟ ܐܰܘܕܰܥܰܝܢܝ̱.<br> <sup>5</sup> ܕܰܒܰܪܰܝܢܝ̱ ܒܩܽܘܫܬܳܟ ܘܰܐܠܶܦܰܝܢܝ̱. ܡܶܛܽܠ ܕܰܐܢ̱ܬ ܗܽܘ ܐܰܠܳܗܝ ܘܦܳܪܽܘܩܝ̱. ܘܠܳܟ ܣܰܟܺܝܬ ܒܟܽܠܝܽܘܡ.<br> <sup>6</sup> ܐܶܬܕܰܟܪ ܡܳܪܝܳܐ ܖ̈ܰܚܡܰܝܟ ܕܡܶܢ ܥܳܠܰܡ ܘܛܰܝ̈ܒܘܳܬܳܟ.<br> <sup>7</sup> ܘܣܰܟ̈ܠܘܳܬܳܐ ܕܛܰܠܝܽܘܬܝ̱ ܠܳܐ ܬܶܕܟܰܪ ܠܺܝ. ܐܶܠܳܐ ܐܰܝܟ ܣܽܘܓܳܐܐ ܕܖ̈ܰܚܡܰܝܟ ܐܶܬܕܰܟܪܰܝܢܝ̱. ܡܶܛܽܠ ܛܰܝܒܽܘܬܳܟ ܐܰ‌ܠܳܗܳܐ.<br> <sup>8</sup> ܛܳܒ ܗܽܘ ܘܰܬܪܺܝܨ ܡܳܪܝܳܐ. ܡܶܛܽܠ ܗܳܢܳܐ ܬܳܪܶܨ ܠܚܰܛܳܝ̈ܶܐ ܒܽܐܘܪܚܳܐ.<br> <sup>9</sup> ܘܰܡܕܰܒܰܪ ܠܡܰܟܺܝ̈ܟܶܐ ܒܕܺܝܢܳܐ. ܘܡܰܠܶܦ ܠܡܶܣ̈ܟܺܢܶܐ ܐܽܘܪܚܶܗ.<br> <sup>10</sup> ܟܽܠܗܶܝܢ ܐܽܘܖ̈ܚܳܬܶܗ ܕܡܳܪܝܳܐ ܛܰܝܒܽܘܬܳܐ ܘܩܽܘܫܬܳܐ. ܠܰܐܝܠܶܝܢ ܕܢܳܛܪܺܝܢ ܩܝܳܡܶܗ ܘܣܳܗ̈ܕܘܳܬܶܗ.11 ܡܶܛܽܠ ܫܡܳܟ ܡܳܪܝܳܐ ܚܰܣܳܢܝ̱ ܡܶܢ ܥܰܘܠܝ̱ ܕܪܰܒ ܗܽܘ.<br> <sup>12</sup> ܡܰܢܽܘ ܓܰܒܪܳܐ ܕܕܳܚܶܠ ܡܶܢ ܡܳܪܝܳܐ. ܢܰܠܦܺܝܘܗܝ̱ ܐܽܘܪܚܳܐ ܕܰܓܒܳܐ.<br> <sup>13</sup> ܢܰܦܫܶܗ ܬܒܽܘܬ ܒܛܰܝܒܽܘܬܳܐ ܘܙܰܪܥܶܗ ܢܺܐܪܰܬ ܐܰܪܥܳܐ.<br> <sup>14</sup> ܬܰܪܥܺܝܬܶܗ ܕܡܳܪܝܳܐ ܥܰܠ ܕܳܚܠܰܘ̈ܗܝ̱. ܘܰܩܝܳܡܶܗ ܐܰܘܕܰܥ ܐܶܢܽܘܢ.<br> <sup>15</sup> ܥܰܝ̈ܢܰܝ ܒܟܽܠܙܒܰܢ ܠܘܳܬ ܡܳܪܝܳܐ. ܡܶܛܽܠ ܕܗܽܘ ܡܰܦܶܩ ܡܶܢ ܡܨܺܝܕܬܳܐ ܖ̈ܶܓܠܰܝ.<br> <sup>16</sup> ܐܶܬܦܰܢ ܥܠܰܝ ܘܪܰܚܶܡ ܥܠܰܝ. ܡܶܛܽܠ ܕܺܝܚܺܝܕܳܝܳܐ ܐ̱ܢܳܐ ܘܒܳܝܫܳܐ.<br> <sup>17</sup> ܥܳܩ̈ܳܬܶܗ ܕܠܶܒܝ̱ ܣܓܺܝ̈ ܘܡܶܢ ܥܳܩ̈ܳܬܝ̱ ܐܰܦܶܩܰܝܢܝ̱.<br> <sup>18</sup> ܚܙܺܝ ܫܽܘܥܒܳܕܝ̱ ܘܥܰܡܠܝ̱ ܘܰܫܒܽܘܩ ܠܺܝ ܟܽܠܳܗ̇ ܚܛܺܝܬܝ̱.<br> <sup>19</sup> ܘܰܚܙܺܝ ܕܰܣܓܺܝܘ ܒܥܶܠܕ̈ܒܳܒܰܝ. ܘܣܶܢܶܐܬܳܐ ܕܥܰܘܠܳܐ ܣܢܰܐܢܝ̱.<br> <sup>20</sup> ܛܰܪ ܢܰܦܫܝ̱ ܘܦܰܨܳܢܝ̱ ܡܶܛܽܠ ܕܒܳܟ ܣܰܒܪܶܬ.<br> <sup>21</sup> ܬܰܡܺܝ̈ܡܶܐ ܘܰܬܖ̈ܺܝܨܶܐ ܢܩܶܦܘ ܠܺܝ ܡܶܛܽܠ ܕܠܳܟ ܣܰܟܺܝܬ.<br> <sup>22 </sup>ܦܪܰܩ ܐܰ‌ܠܳܗܳܐ ܠܺܝܣܪܳܐܶܝܠ ܡܶܢ ܟܽܠܗܽܘܢ ܐܳܠܽܘ̈ܨܰܘܗܝ̱.</span></p>

<p>&nbsp;</p>
<h1><span>  <a name="_Toc512113204"></a>. 26 ܡܰܙܡܽܘܪܳܐ. ܟܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܕܽܘܢ ܠܺܝ ܡܳܪܝܳܐ ܡܶܛܽܠ ܕܶܐܢܳܐ ܒܬܰܡܺܝܡܽܘܬܝ̱ ܗܰܠܟܶܬ. ܒܡܳܪܝܳܐ ܣܰܒܪܶܬ ܠܳܐ ܐܶܙܽܘܥ.<br> <sup>2</sup> ܒܚܽܘܪܰܝܢܝ̱ ܡܳܪܝܳܐ ܘܢܰܣܳܢܝ̱. ܘܰܒܩܺܝ ܟܽܘ̈ܠܝܳܬ݂ܝ̱ ܘܠܶܒܝ̱.<br> <sup>3</sup> ܡܶܛܽܠ ܕܖ̈ܰܚܡܰܝܟ ܠܽܘܩܒܰܠ ܥܰܝ̈ܢܰܝ. ܗܰܠܟܶܬ ܒܗܰܝܡܳܢܽܘܬܳܐ.<br> <sup>4</sup> ܘܠܳܐ ܝܶܬܒܶܬ ܥܰܡ ܒܺܝ̈ܫܶܐ. ܘܥܰܡ ܫܳܛܰܝ̈ܳܐ ܠܳܐ ܥܶܠܶܬ.<br> <sup>5</sup> ܣܢܺܝܬ ܟܢܽܘܫܬܳܐ ܕܒܺܝ̈ܫܶܐ. ܘܥܰܡ ܖ̈ܰܫܺܝܥܶܐ ܠܳܐ ܝܶܬܒܶܬ.<br> <sup>6</sup> ܐܰܫܺܝܓܶܬ ܕܰܟܝܳܐܺܝܬ ܐܺܝ̈ܕܰܝ. ܘܶܐܬܟܰܪܟܶܬ ܠܡܰܕܒܚܳܟ ܡܳܪܝܳܐ.<br> <sup>7</sup> ܕܶܐܫܡܰܥ ܩܳܠܶܗ ܕܫܽܘܒܚܳܟ. ܘܶܐܫܬܰܥܶܐ ܟܽܠܗܶܝܢ ܬܶܕܡܖ̈ܳܬܳܟ.<br> <sup>8</sup> ܡܳܪܝܳܐ ܪܶܚܡܶܬ ܬܶܫܡܶܫܬܶܗ ܕܒܰܝܬܳܟ. ܘܰܐܬܪܳܐ ܕܡܰܫܪܝܶܗ ܕܫܽܘܒܚܳܟ.<br> <sup>9</sup> ܠܳܐ ܬܰܘܒܶܕܰܝܢܝ̱ ܥܰܡ ܚܰܛܳܝ̈ܶܐ. ܘܥܰܡ ܓܰܒܖ̈ܶܐ ܕܰܕܡܳܐ ܚܰܝ݂ܰܝ݂̈.<br> <sup>10</sup> ܕܒܺܐܝ̈ܕܰܝܗܽܘܢ ܢܶܟܠܳܐ. ܘܝܰܡܺܝܢܗܽܘܢ ܡܰܠܝܳܐ ܫܽܘܚܕܳܐ.<br> <sup>11</sup> ܐܶܢܳܐ ܕܶܝܢ ܒܬܰܡܺܝܡܽܘܬܝ̱ ܗܰܠܟܶܬ. ܦܪܽܘܩܰܝܢܝ̱ ܘܪܰܚܶܡ ܥܠܰܝ.<br> <sup>12</sup> ܘܪܶܓܠܝ̱ ܩܳܡܰܬ ܒܰܬܪܺܝܨܽܘܬܳܐ. ܘܰܒܥܺܕܬܳܐ ܐܶܒܰܪܶܟ ܠܡܳܪܝܳܐ.</span></p>

<p>&nbsp;</p>
<h1><span>  <a name="_Toc512113205"></a>. 27 ܡܰܙܡܽܘܪܳܐ. ܟܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܢܽܘܗܪܝ̱ ܘܦܽܘܪܩܳܢܝ̱ ܡܶܢ ܡܰܢ ܐܶܕܚܰܠ. ܡܳܪܝܳܐ ܥܽܘܫܢܳܐ ܕܚܰܝ݂ܰܝ݂̈ ܡܶܢ ܡܰܢܽܘ ܙܳܐܰܥ ܐ̱ܢܳܐ.<br> <sup>2</sup> ܟܰܕ ܩܪܶܒܘ̱ ܠܺܝ ܒܺܝ̈ܫܶܐ ܠܡܶܐܟܰܠ ܒܶܣܪܝ̱. ܒܥܶܠܕ̈ܒܳܒܰܝ ܘܣܳܢ̈ܰܐܝ. ܐܰܟܚܕܳܐ ܐܶܣܬܰܚܰܦܘ ܘܰܢܦܰܠܘ.<br> <sup>3</sup> ܐܶܢ ܬܶܫܪܶܐ ܥܠܰܝ ܡܰܫܪܺܝܬܳܐ ܠܳܐ ܕܳܚܶܠ ܠܶܒܝ̱. ܘܶܐܢ ܢܩܽܘܡ ܥܠܰܝ ܩܪܳܒܳܐ ܒܗܳܕܶܐ ܬܟܺܝܠ ܐ̱ܢܳܐ.<br> <sup>4</sup> ܕܰܚܕܳܐ ܫܶܐܠܶܬ ܡܶܢ ܡܳܪܝܳܐ ܘܠܳܗ̇ ܗܽܘ ܒܳܥܶܐ ܐ̱ܢܳܐ. ܕܶܐܥܡܰܪ ܒܒܰܝܬܶܗ ܕܡܳܪܝܳܐ ܟܽܠܗܽܘܢ ܝܰܘ̈ܡܳܬܳܐ ܕܚܰܝ݂ܰܝ݂̈. ܘܶܐܚܙܶܐ ܒܒܰܣܺܝܡܽܘܬܶܗ ܕܡܳܪܝܳܐ ܘܶܐܦܩܽܘܕ ܗܰܝܟܠܶܗ.<br> <sup>5</sup> ܡܶܛܽܠ ܕܰܢܛܰܫܶܝܢܝ ܒܣܶܬܳܪܶܗ ܒܝܰܘܡܳܐ ܒܺܝܫܳܐ. ܘܰܢܛܰܫܶܝܢܝ̱ ܒܛܶܠܳܠܳܐ ܕܡܰܫܟܢܶܗ ܘܥܰܠ ܫܽܘܥܳܐ ܢܪܺܝܡܰܢܝ̱.<br> <sup>6</sup> ܡܶܢ ܗܳܫܳܐ ܢܶܬܬܪܺܝܡ ܪܺܝܫܝ̱ ܥܰܠ ܒܥܶܠܕ̈ܒܳܒܰܝ ܕܚܰܕܪܽܘܢܝ̱. ܘܶܐܕܰܒܰܚ ܒܡܰܫܟܢܶܗ ܕܶܒܚ̈ܶܐ ܕܫܽܘܒܚܳܐ. ܐܶܫܰܒܰܚ ܘܶܐܙܡܰܪ ܠܡܳܪܝܳܐ.<br> <sup>7</sup> ܫܡܰܥ ܡܳܪܝܳܐ ܩܳܠܝ̱ ܡܳܐ ܕܰܩܪܺܝܬܳܟ. ܪܰܚܶܡ ܥܠܰܝ ܘܰܥܢܺܝܢܝ̱.<br> <sup>8</sup> ܠܳܟ ܐܳܡܰܪ ܠܶܒܝ̱ ܘܒܳܥ̈ܝܳܢ ܐܰܦܰܝ̈ ܠܰܐܦܰܝ̈ܟ.<br> <sup>9</sup> ܡܳܪܝܳܐ ܠܳܐ ܬܰܗܦܶܟ ܐܰܦܰܝ̈ܟ ܡܶܢܝ̱. ܘܠܳܐ ܬܶܐܠܨܺܝܘܗܝ̱ ܒܪܽܘܓܙܳܐ ܠܥܰܒܕܳܟ. ܥܳܕܽܘܪܝ̱ ܗ̱ܘܰܝܬ ܡܳܪܝܳܐ. ܠܳܐ ܬܶܫܕܶܝܢܝ̱ ܘܠܳܐ ܬܶܫܒܩܰܢܝ̱ ܐܰܠܳܗܝ ܘܦܳܪܽܘܩܝ̱.<br> <sup>10</sup> ܡܶܛܽܠ ܕܳܐܒܝ̱ ܘܶܐܡܝ̱ ܫܰܒܩܽܘܢܝ̱ ܘܡܳܪܝܳܐ ܚܰܡܠܰܢܝ̱.<br> <sup>11</sup> ܐܰܠܶܦܰܝܢܝ̱ ܡܳܪܝܳܐ ܐܽܘܪܚܳܟ. ܘܕܰܒܰܪܰܝܢܝ̱ ܒܰܫܒܺܝ̈ܠܰܝܟ ܬܖ̈ܺܝܨܶܐ.<br> <sup>12</sup> ܘܠܳܐ ܬܰܫܠܶܡܰܝܢܝ̱ ܠܰܒܥܶܠܕ̈ܒܳܒܰܝ. ܡܶܛܽܠ ܕܩܳܡܘ ܥܠܰܝ ܣܳܗ̈ܕܶܐ ܕܫܽܘܩܪܳܐ ܘܡܰܠܶܠܘ ܥܰܘܠܳܐ.<br> <sup>13</sup> ܐܶܢܳܐ ܕܶܝܢ ܗܰܝܡܢܶܬ ܕܶܐܚܙܶܐ ܒܛܳܒ̈ܳܬܶܗ ܕܡܳܪܝܳܐ ܒܰܐܪܥܳܐ ܕܚܰܝ̈ܶܐ.<br> <sup>14</sup> ܣܰܒܰܪܘ ܒܡܳܪܝܳܐ ܘܢܶܬܚܰܝܰܠ ܠܶܒܟܽܘܢ. ܣܰܒܰܪܘ ܒܡܳܪܝܳܐ.</span></p>

<p>&nbsp;</p>
<h1><span> <a name="_Toc512113206"></a>. 28  ܡܰܙܡܽܘܪܳܐ. ܟܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܠܳܟ ܡܳܪܝܳܐ ܩܪܺܝܬ ܐܰܠܳܗܝ ܠܳܐ ܬܶܫܬܽܘܩ ܡܶܢܝ̱. ܕܰܠܡܳܐ ܬܶܫܬܽܘܩ ܡܶܢܝ̱ ܘܶܐܫܬܠܶܡ ܥܰܡ ܢܳܚ̈ܬܰܝ ܓܽܘܒܳܐ.<br> <sup>2</sup> ܫܡܰܥ ܩܳܠܳܐ ܕܒܳܥܽܘܬܝ̱ ܟܰܕ ܐܶܓܥܶܐ ܠܘܳܬܳܟ. ܘܟܰܕ ܐܰܪܺܝܡ ܐܺܝ̈ܕܰܝ ܠܗܰܝܟܠܳܟ ܩܰܕܺܝܫܳܐ.<br> <sup>3</sup> ܠܳܐ ܬܶܡܢܶܝܢܝ̱ ܥܰܡ ܖ̈ܰܫܺܝܥܶܐ ܘܥܰܡ ܥܳܒ̈ܕܰܝ ܥܰܘܠܳܐ. ܕܰܡܡܰܠܠܺܝܢ ܫܠܳܡܳܐ ܥܰܡ ܚܰܒܖ̈ܰܝܗܽܘܢ ܘܒܺܝܫܬܳܐ ܒܠܶܒܗܽܘܢ.<br> <sup>4</sup> ܦܪܽܘܥ ܐܶܢܽܘܢ ܐܰܝܟ ܥܒܳܕܰܝ̈ܗܽܘܢ ܘܰܐܝܟ ܒܺܝܫܽܘܬܗܽܘܢ.<br> <sup>5</sup> ܡܶܛܽܠ ܕܠܳܐ ܐܶܣܬܰܟܰܠܘ ܒܰܥܒܳܕܰܘ̈ܗܝ ܕܡܳܪܝܳܐ ܘܒܰܥܒܳܕ ܐܺܝ̈ܕܰܘܗܝ. ܢܶܣܚܽܘܦ ܐܶܢܽܘܢ ܘܠܳܐ ܢܶܒܢܶܐ ܐܶܢܽܘܢ.<br> <sup>6</sup> ܒܪܺܝܟ ܗܽܘ ܡܳܪܝܳܐ ܕܰܫܡܰܥ ܩܳܠܳܐ ܕܒܳܥܽܘܬܝ̱.<br> <sup>7</sup> ܡܳܪܝܳܐ ܥܳܕܽܘܪܝ̱ ܘܰܡܣܰܝܥܳܢܝ̱. ܕܰܥܠܰܘܗܝ̱ ܐܶܬܬܟܶܠ ܠܶܒܝ̱ ܘܰܫܘܰܚ ܒܶܣܪܝ. ܘܰܒܬܶܫܒܽܘܚܬܳܐ ܐܰܘܕܶܐ ܠܶܗ.<br> <sup>8</sup> ܡܳܪܝܳܐ ܚܰܝܠܰܐ ܗܘ ܕܥܰܡܶܗ. ܘܡܣܰܝܥܳܢܳܐ ܕܦܽܘܪܩܳܢܳܐ ܕܰܡܫܺܝܚܶܗ.<br> <sup>9</sup> ܦܪܽܘܩ ܠܥܰܡܳܟ ܘܒܰܪܶܟ ܠܝܳܪܬܽܘܬܳܟ. ܘܰܪܥܺܝ ܐܶܢܽܘܢ ܘܕܰܒܰܪ ܐܶܢܽܘܢ ܥܕܰܡܳܐ ܠܥܳܠܰܡ.</span></p>

<p>&nbsp;</p>
<h1><span> <a name="_Toc512113207"></a>. 29  ܡܰܙܡܽܘܪܳܐ. ܟܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܝܬܰܘ ܠܡܳܪܝܳܐ ܒܢܰܝ̈ ܕܶܟܖ̈ܶܐ. ܐܰܝܬܰܘ ܠܡܳܪܝܳܐ ܫܽܘܒܚܳܐ ܘܺܐܝܩܳܪܳܐ.<br> <sup>2</sup> ܐܰܝܬܰܘ ܠܡܳܪܝܳܐ ܐܺܝܩܳܪܳܐ ܠܰܫܡܶܗ. ܣܓܽܘܕܘ ܠܡܳܪܝܳܐ ܒܕܳܪܬܳܐ ܕܩܽܘܕܫܶܗ.<br> <sup>3</sup> ܩܳܠܶܗ ܕܡܳܪܝܳܐ ܥܰܠ ܡܰܝ̈ܳܐ. ܐܰ‌ܠܳܗܳܐ ܡܫܰܒܚܳܐ ܪܥܶܡ. ܡܳܪܝܳܐ ܥܰܠ ܡܰܝ̈ܳܐ ܣܰܓܺܝ̈ܐܶܐ.<br> <sup>4</sup> ܩܳܠܶܗ ܕܡܳܪܝܳܐ ܒܚܰܝܠܳܐ ܘܩܳܠܶܗ ܕܡܳܪܝܳܐ ܒܫܽܘܒܚܳܐ.<br> <sup>5 </sup>ܩܳܠܶܗ ܕܡܳܪܝܳܐ ܕܰܡܚܰܬܶܦ ܐܰܖ̈ܙܶܐ. ܘܬܰܒܰܪ ܡܳܪܝܳܐ ܐܰܖ̈ܙܶܐ ܕܠܶܒܢܳܢ.<br> <sup>6</sup> ܪܰܩܶܕ ܐܶܢܽܘܢ ܐܰܝܟ ܥܶܓ̈ܠܶܐ. ܠܠܶܒܢܳܢ ܘܰܠܣܳܢܺܝܪ ܐܰܝܟ ܒܢܰܝ̈ ܪܰܝܡܳܐ.<br> <sup>7</sup> ܩܳܠܶܗ ܕܡܳܪܝܳܐ ܕܦܳܣܶܩ ܫܰܠܗܶܒܺܝܬܳܐ ܕܢܽܘܪܳܐ.<br> <sup>8</sup> ܩܳܠܶܗ ܕܡܳܪܝܳܐ ܕܰܡܙܺܝܥ ܡܰܕܒܪܳܐ. ܘܰܡܙܺܝܥ ܡܳܪܝܳܐ ܡܰܕܒܪܳܐ ܕܰܩܕܶܫ.<br> <sup>9</sup> ܩܳܠܶܗ ܕܡܳܪܝܳܐ ܕܰܡܙܺܝܥ ܐܺܝ̈ܠܳܬܳܐ ܘܰܡܥܰܩܰܪ ܥܳܒ̈ܶܐ. ܘܰܒܗܰܝܟܠܶܗ ܟܽܠܢܳܫ ܐܳܡܰܪ ܫܽܘܒܚܳܐ.<br> <sup>10</sup> ܡܳܪܝܳܐ ܡܳܡܽܘܠܳܐ ܐܰܗܦܶܟ. ܝܳܬܶܒ ܡܳܪܝܳܐ ܡܰܠܟܳܐ ܠܥܳܠܰܡ.<br> <sup>11</sup> ܡܳܪܝܳܐ ܢܶܬܶܠ ܚܰܝܠܳܐ ܠܥܰܡܶܗ. ܡܳܪܝܳܐ ܢܒܰܪܶܟ ܠܥܰܡܶܗ ܒܰܫܠܳܡܳܐ.</span></p>

<p>&nbsp;</p>
<h1><span> <a name="_Toc512113208"></a>. 30 ܡܰܙܡܽܘܪܳܐ. ܠ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܶܪܰܡܪܡܳܟ ܡܳܪܝܳܐ ܕܰܐܪܺܝܡܬܳܢܝ̱. ܘܠܳܐ ܚܰܕܺܝܬ ܒܺܝ ܠܰܒܥܶܠܕ̈ܒܳܒܰܝ.<br> <sup>2</sup> ܡܳܪܝܳܐ ܐܰܠܳܗܝ ܒܥܺܝܬ ܡܶܢܳܟ ܘܰܐܣܺܝܬܳܢܝ̱.<br> <sup>3</sup> ܘܰܐܣܶܩܬ ܡܶܢ ܫܝܽܘܠ ܠܢܰܦܫܝ̱. ܘܰܐܚܺܝܬܳܢܝ̱ ܡܶܢ ܢܳܚ̈ܬܰܝ ܓܽܘܒܳܐ.<br> <sup>4</sup> ܙܡܰܪܘ ܠܡܳܪܝܳܐ ܓܒܰܘ̈ܗܝ̱. ܘܰܐܘܕܰܘ ܠܕܽܘܟܪܳܢܳܐ ܕܩܽܘܕܫܶܗ.<br> <sup>5</sup> ܡܶܛܽܠ ܕܰܟܐܳܬܳܐ ܒܪܽܘܓܙܶܗ ܘܚܰܝ̈ܶܐ ܒܨܶܒܝܳܢܶܗ. ܒܪܰܡܫܳܐ ܬܒܽܘܬ ܒܟܳܬܳܐ ܘܰܒܨܰܦܪܳܐ ܚܰܕܽܘܬܳܐ.<br> <sup>6</sup> ܐܶܢܳܐ ܐܶܡܪܶܬ ܒܫܰܠܝܽܘܬܝ̱ ܕܠܳܐ ܐܶܙܽܘܥ ܠܥܳܠܰܡ.<br> <sup>7</sup> ܐܰ‌ܠܳܗܳܐ ܒܨܶܒܝܳܢܳܟ ܐܰܩܺܝܡܬ ܥܰܠ ܫܽܘܒܚܝ̱ ܚܰܝܠܳܐ. ܘܰܐܗܦܶܟܬ ܐܰܦܰܝ̈ܟ ܘܙܳܥܶܬ.<br> <sup>8</sup> ܘܰܩܪܺܝܬܳܟ ܡܳܪܝܳܐ ܘܡܶܢܳܟ ܡܳܪܝ ܒܥܺܝܬ.<br> <sup>9</sup> ܡܳܢܳܐ ܝܽܘܬܪܳܢܳܐ ܐܺܝܬ ܒܕܶܡܝ̱ ܕܶܐܚܽܘܬ ܠܰܚܒܳܠܳܐ. ܠܳܐ ܡܰܘܕܶܐ ܠܳܟ ܥܰܦܪܳܐ. ܘܠܳܐ ܡܚܰܘܶܐ ܗܰܝܡܳܢܽܘܬܳܟ.<br> <sup>10</sup> ܫܡܰܥ ܐܰ‌ܠܳܗܳܐ ܘܪܰܚܶܡ ܥܠܰܝ. ܡܳܪܝܳܐ ܗܘܺܝ ܠܺܝ ܥܳܕܽܘܪܳܐ.<br> <sup>11</sup> ܕܰܐܗܦܶܟܬ ܡܰܖ̈ܩܕܳܬܝ̱ ܠܚܰܕܽܘܬܳܐ. ܫܪܰܝܬ ܣܰܩܝ̱ ܘܰܐܟܒܶܢܬܳܢܝ̱ ܚܰܕܽܘܬܳܐ.<br> <sup>12</sup> ܡܶܛܽܠ ܗܳܢܳܐ ܐܶܙܡܰܪ ܠܳܟ ܫܽܘܒܚܳܐ ܘܠܳܐ ܐܶܫܬܽܘܩ. ܡܳܪܝܳܐ ܐܰܠܳܗܝ ܠܥܳܠܰܡ ܐܰܘܕܶܐ ܠܳܟ.</span></p>

<p>&nbsp;</p>
<h1><span> <a name="_Toc512113209"></a>. 31  ܡܰܙܡܽܘܪܳܐ. ܠܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܒܳܟ ܡܳܪܝܳܐ ܣܰܒܪܶܬ ܠܳܐ ܐܶܒܗܰܬ ܠܥܳܠܰܡ. ܘܰܒܙܰܕܺܝܩܽܘܬܳܟ ܦܠܶܛܰܝܢܝ̱.<br> <sup>2</sup> ܨܠܺܝ ܠܘܳܬܝ̱ ܐܶܕܢܳܟ ܘܒܰܥܓܰܠ ܥܢܺܝܢܝ̱. ܗܘܺܝ ܠܺܝ ܐܰ‌ܠܳܗܳܐ ܡܥܰܕܪܳܢܳܐ ܘܒܶܝܬ ܓܰܘܣܳܐ ܘܰܦܪܽܘܩܰܝܢܝ̱.<br> <sup>3</sup> ܡܶܛܽܠ ܕܥܽܘܫܢܝ̱ ܘܒܶܝܬ ܓܰܘܣܝ̱ ܐܰܢ̱ܬ ܗܽܘ. ܡܶܛܽܠ ܫܡܳܟ ܡܳܪܝܳܐ ܒܰܝܰܐܰܝܢܝ̱.<br> <sup>4</sup> ܘܰܐܦܶܩܰܝܢܝ̱ ܡܶܢ ܡܨܺܝܕܬܳܐ ܗܳܕܶܐ ܕܰܛܡܰܪܘ ܠܺܝ. ܡܶܛܽܠ ܕܰܐܢ̱ܬ ܗܽܘ ܡܣܰܝܥܳܢܝ̱ ܘܠܳܟ ܐܰܛܪܶܬ ܪܽܘܚܝ̱.<br> <sup>5</sup> ܘܰܦܪܰܩܬܳܢܝ̱ ܡܳܪܝܳܐ ܐܰ‌ܠܳܗܳܐ ܕܩܽܘܫܬܳܐ.<br> <sup>6</sup> ܣܢܰܝܬ ܠܰܐܝܠܶܝܢ ܕܢܳܛܪܺܝܢ ܕܶܚ̈ܠܳܬܳܐ ܣܖ̈ܺܝܩܳܬܳܐ. ܘܶܐܢܳܐ ܒܳܟ ܡܳܪܝܳܐ ܣܰܒܪܶܬ.<br> <sup>7</sup> ܐܶܕܽܘܨ ܘܶܐܚܕܶܐ ܒܛܰܝܒܽܘܬܳܟ. ܕܰܚܙܰܝܬ ܒܡܽܘܟܳܟܝ̱ ܘܺܝܕܰܥܬ ܒܽܐܘܠܨܳܢܳܗ̇ ܕܢܰܦܫܝ̱.<br> <sup>8</sup> ܘܠܳܐ ܐܰܫܠܶܡܬܳܢܝ̱ ܒܺܐܝܕܳܐ ܕܰܒܥܶܠܕ̈ܒܳܒܰܝ. ܐܰܩܺܝܡܬ ܒܰܪܘܰܚܬܳܐ ܖ̈ܶܓܠܰܝ.<br> <sup>9</sup> ܪܰܚܶܡ ܥܠܰܝ ܡܳܪܝܳܐ ܡܶܛܽܠ ܕܥܳܩܰܬ ܠܺܝ. ܐܶܬܕܰܠܚܰܬ ܥܰܝܢܝ̱ ܒܪܽܘܓܙܳܐ ܢܰܦܫܝ̱ ܘܟܰܪܣܝ̱.<br> <sup>10</sup> ܡܶܛܽܠ ܕܰܓܡܰܪܘ ܚܰܝ݂ܰܝ݂̈ ܒܕܽܘܘܳܢܳܐ. ܘܰܫܢܰܝ̈ ܒܬܶܢ̈ܚܳܬܳܐ. ܐܶܬܟܪܰܗ ܚܰܝܠܝ̱ ܒܡܶܣܟܺܢܽܘܬܳܐ. ܘܶܐܬܕܰܠܰܚܘ ܓܰܖ̈ܡܰܝ ܡܶܢ ܟܽܠܗܽܘܢ ܒܥܶܠܕ̈ܒܳܒܰܝ.<br> <sup>11</sup> ܘܰܗܘܺܝܬ ܚܶܣܕܳܐ ܠܰܫ̈ܒܳܒܰܝ. ܘܕܶܚܠܬܳܐ ܠܰܐܝܠܶܝܢ ܕܝܳܕܥܺܝܢ ܠܺܝ. ܘܰܐܝܠܶܝܢ ܕܚܳܙܶܝܢ ܗ̱ܘܰܘ ܠܺܝ ܒܫܽܘܩܳܐ ܢܳܕܺܝܢ ܗ̱ܘܰܘ ܡܶܢܝ̱.<br> <sup>12</sup> ܐܶܬܛܥܺܝܬ ܐܰܝܟ ܡܺܝܬܳܐ ܡܶܢ ܠܶܒܳܐ. ܘܰܗܘܺܝܬ ܐܰܝܟ ܡܳܐܢܳܐ ܐܰܒܺܝܕܳܐ.<br> <sup>13</sup> ܡܶܛܽܠ ܕܫܶܡܥܶܬ ܪܶܢܝܳܐ ܕܣܰܓܺܝ̈ܐܶܐ. ܟܰܕ ܐܶܬܡܰܠܰܟܘ ܥܠܰܝ ܐܰܟܚܕܳܐ. ܘܶܐܬܚܰܫܰܒܘ ܕܢܶܣܒܽܘܢ ܠܢܰܦܫܝ̱.<br> <sup>14</sup> ܐܶܢܳܐ ܕܶܝܢ ܥܠܰܝܟ ܡܳܪܝܳܐ ܐܶܬܬܰܟܠܶܬ. ܘܶܐܡܪܶܬ ܕܰܐ‌ܠܳܗܝ ܐܰܢ̱ܬ ܡܳܪܝܳܐ.<br> <sup>15</sup> ܘܒܺܐܝ̈ܕܰܝܟ ܐܶܢܽܘܢ ܙܰܒ̈ܢܶܐ. ܦܪܽܘܩܰܝܢܝ̱ ܡܶܢ ܒܥܶܠܕ̈ܒܳܒܰܝ ܘܡܶܢ ܐܰܝܠܶܝܢ ܕܪܳܕܦܺܝܢ ܠܺܝ.<br> <sup>16</sup> ܐܰܢܗܰܪ ܐܰܦܰܝ̈ܟ ܥܰܠ ܥܰܒܕܳܟ ܘܰܦܪܽܘܩܰܝܢܝ̱ ܒܛܰܝܒܽܘܬܳܟ.<br> <sup>17</sup> ܡܳܪܝܳܐ ܠܳܐ ܐܶܒܗܰܬ ܕܰܩܪܺܝܬܳܟ. ܢܶܒܗܬܽܘܢ ܖ̈ܰܫܺܝܥܶܐ ܘܢܶܚܬܽܘܢ ܠܰܫܝܽܘܠ.<br> <sup>18</sup> ܘܢܶܣܬܰܟܖ̈ܳܢ ܣܶܦ̈ܘܳܬܗܽܘܢ ܕܥܰܘ̈ܳܠܶܐ. ܕܰܡܡܰܠܠܺܝܢ ܥܰܠ ܙܰܕܺܝܩܳܐ ܫܽܘܩܪܳܐ ܘܫܳܛܝܽܘܬܳܐ.<br> <sup>19</sup> ܡܳܐ ܣܰܓܺܝܐܳܐ ܛܰܝܒܽܘܬܳܟ ܕܢܳܛܰܪ ܐܰܢ̱ܬ ܠܕܳܚ̈ܠܰܝܟ. ܠܕܰܡܣܰܒܪܺܝܢ ܒܳܟ ܩܕܳܡ ܒܢܰܝ̈ܢܳܫܳܐ.<br> <sup>20</sup> ܬܟܰܣܶܐ ܐܶܢܽܘܢ ܒܣܶܬܳܪܶܗ ܕܦܰܪܨܽܘܦܳܟ ܡܶܢ ܕܠܽܘܚܝܳܐ ܕܰܒܢܰܝ̈ܢܳܫܳܐ. ܬܟܰܣܶܐ ܐܶܢܽܘܢ ܒܛܶܠܳܠܳܟ ܡܶܢ ܚܶܪܝܳܢܳܐ.<br> <sup>21</sup> ܒܪܺܝܟ ܗܽܘ ܡܳܪܝܳܐ ܕܰܓܒܳܐ ܠܶܗ ܓܒܰܝ̈ܳܐ ܒܰܩܪܺܝܬܳܐ ܥܰܫܺܝܢܬܳܐ.<br> <sup>22</sup> ܐܶܢܳܐ ܐܶܡܪܶܬ ܒܰܡܣܰܪܗܒܽܘܬܝ̱ ܕܶܐܒܕܶܬ ܡܶܢ ܩܕܳܡ ܥܰܝ̈ܢܰܝܟ. ܘܰܫܡܰܥܬ ܩܳܠܳܐ ܕܒܳܥܽܘܬܝ̱ ܟܰܕ ܩܪܺܝܬܳܟ.<br> <sup>23</sup> ܪܚܰܡܘ ܠܡܳܪܝܳܐ ܙܰܕܺܝܩܰܘ̈ܗܝ̱. ܠܰܡܗܰܝܡ̈ܢܶܐ ܢܳܛܰܪ ܡܳܪܝܳܐ ܘܦܳܪܰܥ ܠܥܰܘ̈ܳܠܶܐ ܥܒܳܕܰܝ̈ܗܽܘܢ.<br> <sup>24</sup> ܐܶܬܚܰܝܰܠܘ ܘܢܶܬܥܰܫܰܢ ܠܶܒܟܽܘܢ. ܟܽܠ ܕܰܡܣܰܒܪܺܝܢ ܒܡܳܪܝܳܐ.</span></p>

<p>&nbsp;</p>
<h1><span> <a name="_Toc512113210"></a>. 32  ܡܰܙܡܽܘܪܳܐ. ܠܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܛܽܘܒܰܘܗܝ ܠܡܰܢ ܕܶܐܫܬܒܶܩ ܠܶܗ ܥܰܘܠܶܗ. ܘܶܐܬܟܰܣܺܝܘ ܠܶܗ ܚܛܳܗܰܘ̈ܗܝ̱.<br> <sup>2</sup> ܛܽܘܒܰܘܗܝ̱ ܠܒܰܪܢܳܫܳܐ ܕܠܳܐ ܢܶܚܫܽܘܒ ܠܶܗ ܡܳܪܝܳܐ ܚܛܺܝܬܶܗ. ܘܠܰܝܬ ܢܶܟܠܳܐ ܒܠܶܒܶܗ.<br> <sup>3</sup> ܡܶܛܽܠ ܕܫܶܬܩܶܬ ܒܠܺܝܘ ܓܰܖ̈ܡܰܝ. ܟܰܕ ܢܳܗܶܡ ܗ̱ܘܺܝܬ ܝܰܘܡܳܐ ܟܽܠܶܗ.<br> <sup>4</sup> ܡܶܛܽܠ ܕܠܺܠܝܳܐ ܘܺܐܝܡܳܡܳܐ ܝܶܩܪܰܬ ܥܠܰܝ ܐܺܝܕܳܟ. ܘܶܐܬܗܦܶܟ ܒܚܰܕܺܝ݂ܝ݂ ܟܺܐܒܳܐ ܠܡܶܩܛܠܰܢܝ̱.<br> <sup>5</sup> ܚܛܳܗܰܝ̈ ܐܰܘܕܰܥܬܳܟ ܘܣܰܟ̈ܠܘܳܬܝ̱ ܠܳܐ ܟܰܣܺܝܬ ܡܶܢܳܟ. ܐܶܡܪܶܬ ܕܰܐܘܕܶܐ ܠܡܳܪܝܳܐ ܥܰܠ ܣܰܟ̈ܠܘܳܬ݂ܝ̱. ܘܰܐܢ̱ܬ ܫܳܒܶܩ ܐܰܢ̱ܬ ܠܺܝ ܟܽܠܗܽܘܢ ܚܛܳܗܰܝ̈.<br> <sup>6</sup> ܡܶܛܽܠ ܗܳܢܳܐ ܢܨܰܠܶܐ ܠܳܟ ܟܽܠ ܡܰܢ ܕܰܓܒܶܐ ܠܳܟ ܒܙܰܒܢܳܐ ܡܩܰܒܠܳܐ. ܚܺܐܦ̈ܶܐ ܕܶܝܢ ܕܡܰܝ̈ܳܐ ܣܰܓܺܝ̈ܐܶܐ ܠܘܳܬܶܗ ܠܳܐ ܢܶܬܩܰܪܒܽܘܢ.<br> <sup>7</sup> ܐܰܢ̱ܬ ܣܰܬܰܪܰܝܢܝ̱ ܘܡܶܢ ܒܥܶܠܕ̈ܒܳܒܰܝ ܢܰܛܰܪܰܝܢܝ̱. ܫܽܘܒܚܳܐ ܘܦܽܘܪܩܳܢܳܐ ܐܰܟܪܶܟܰܝܢܝ̱ ܕܶܐܣܬܰܟܠܳܟ.<br> <sup>8</sup> ܐܰܘܕܥܳܟ ܐܽܘܪܚܳܐ ܕܬܺܐܙܰܠ ܒܳܗ̇. ܘܶܐܣܺܝܡ ܥܰܝ̈ܢܰܝ ܥܠܰܝܟ.<br> <sup>9</sup> ܠܳܐ ܬܶܗܘܢ ܐܰܝܟ ܣܽܘܣܝܳܐ ܘܰܐܝܟ ܟܽܘܕܰܢܝܳܐ ܕܠܳܐ ܚܰܟܺܝܡܺܝܢ. ܕܒܰܦܓܽܘܕܬܳܐ ܡܟܰܒܫܺܝܢ ܠܗܽܘܢ ܡܶܢ ܛܰܠܝܽܘܬܗܽܘܢ. ܘܠܳܐ ܩܳܪܒܺܝܢ ܠܘܳܬܶܗ.<br> <sup>10</sup> ܣܰܓܺܝܐܺܝܢ ܟܺܐܒܰܘ̈ܗܝ̱ ܕܥܰܘܳܠܳܐ. ܘܰܐܝܢܳܐ ܕܰܡܣܰܒܰܪ ܒܡܳܪܝܳܐ ܛܰܝܒܽܘܬܳܐ ܬܶܚܕܪܺܝܘܗܝ̱.<br> <sup>11</sup> ܚܕܰܘ ܙܰܕܺܝ̈ܩܶܐ ܘܶܐܬܒܰܣܡܘ ܒܡܳܪܝܳܐ. ܘܫܰܒܚܽܘܗܝ ܟܽܠ ܬܖ̈ܺܝܨܰܝ ܠܶܒܳܐ.</span></p>

<p>&nbsp;</p>
<h1><span> <a name="_Toc512113211"></a>. 33  ܡܰܙܡܽܘܪܳܐ. ܠܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ ܙܰܕܺܝ̈ܩܶܐ ܠܡܳܪܝܳܐ. ܘܠܰܬܖ̈ܺܝܨܶܐ ܝܳܐܝܳܐ ܬܶܫܒܽܘܚܬܳܐ.<br> <sup>2</sup> ܐܰܘܕܰܘ ܠܶܗ ܒܟܶܢܳܪܳܐ. ܘܰܒܩܺܝܬܳܪܳܐ ܕܰܥܣܰܪ ܡܢܺܝ̈ܢ ܙܡܰܪܘ ܠܶܗ.<br> <sup>3</sup> ܫܰܒܰܚܘ ܠܶܗ ܬܶܫܒܽܘܚܬܳܐ ܚܕܰܬܳܐ. ܘܶܐܡܰܪܘ ܫܰܦܺܝܪ ܒܩܳܠܳܐ.<br> <sup>4</sup> ܡܶܛܽܠ ܕܰܬܪܺܝܨ ܗܽܘ ܦܶܬܓܳܡܶܗ ܕܡܳܪܝܳܐ. ܘܟܽܠܗܽܘܢ ܥܒܳܕܰܘ̈ܗܝ ܒܗܰܝܡܳܢܽܘܬܳܐ.<br> <sup>5</sup> ܪܳܚܶܡ ܙܰܕܺܝܩܽܘܬܳܐ ܘܕܺܝܢܳܐ. ܛܰܝܒܽܘܬܶܗ ܕܡܳܪܝܳܐ ܡܰܠܝܳܐ ܐܰܪܥܳܐ.<br> <sup>6</sup> ܒܡܶܠܬܶܗ ܕܡܳܪܝܳܐ ܐܶܬܥܒܶܕ ܫܡܰܝܳܐ. ܘܰܒܪܽܘܚܳܐ ܕܦܽܘܡܶܗ ܟܽܠܗܽܘܢ ܚܰܝ̈ܠܰܘܳܬܶܗ.<br> <sup>7</sup> ܟܢܰܫܘ ܐܰܝܟ ܕܰܒܙܶܩ̈ܶܐ ܡܰܝ̈ܳܐ ܕܝܰܡܳܐ. ܘܣܳܡ ܒܰܐܘܨܖ̈ܶܐ ܬܗܽܘ̈ܡܶܐ.<br> <sup>8</sup> ܬܶܕܚܰܠ ܡܶܢ ܡܳܪܝܳܐ ܟܽܠܳܗ̇ ܐܰܪܥܳܐ. ܘܰܢܙܽܘܥܽܘܢ ܡܶܢ ܩܕܳܡܰܘܗܝ ܟܽܠܗܽܘܢ ܥܳܡܽܘܖ̈ܶܝܗ̇ ܕܬܺܒܶܝܠ.<br> <sup>9</sup> ܡܶܛܽܠ ܕܗܽܘ ܐܶܡܰܪ ܘܰܗܘܰܘ. ܘܗܽܘܝܽܘ ܦܩܰܕ ܘܰܐܩܺܝܡ.<br> <sup>10</sup> ܡܳܪܝܳܐ ܡܒܰܛܶܠ ܡܶܠܟ݂ܳܐ ܕܥܰܡ̈ܡܶܐ. ܘܰܡܒܰܛܶܠ ܡܳܪܝܳܐ ܡܰܚܫ̈ܒܳܬܗܽܘܢ ܕܥܰܡ̈ܡܶܐ.<br> <sup>11</sup> ܬܰܪܥܺܝܬܶܗ ܕܡܳܪܝܳܐ ܠܥܳܠܰܡ ܩܰܝܳܡܳܐ. ܘܡܰܚܫܰܒܬܳܐ ܕܠܶܒܶܗ ܠܕܳܪܕܳܖ̈ܺܝܢ.<br> <sup>12</sup> ܛܽܘܒܰܘܗܝ̱ ܠܥܰܡܳܐ ܕܡܳܪܝܰܐ ܗ̱ܘ ܐܰܠܳܗܶܗ. ܥܰܡܳܐ ܕܰܓܒܳܐ ܠܶܗ ܠܝܳܪܬܽܘܬܳܐ.<br> <sup>13</sup> ܡܶܢ ܫܡܰܝܳܐ ܐܰܕܺܝܩ ܡܳܪܝܳܐ. ܘܰܚܙܳܐ ܠܟܽܠܗܽܘܢ ܒܢܰܝ̈ܢܳܫܳܐ.<br> <sup>14</sup> ܘܡܶܢ ܡܰܘܬܒܶܗ ܚܙܳܐ ܠܟܽܠܗܽܘܢ ܥܳܡܽܘܖ̈ܶܝܗ̇ ܕܰܐܪܥܳܐ.<br> <sup>15</sup> ܕܰܓܒܰܠ ܐܰܟܚܕܳܐ ܠܶܒܗܽܘܢ. ܘܡܶܬܒܰܝܰܢ ܒܟܽܠܗܽܘܢ ܥܒܳܕܰܝ̈ܗܽܘܢ.<br> <sup>16</sup> ܡܰܠܟܳܐ ܠܳܐ ܡܶܬܦܪܶܩ ܒܣܽܘܓܳܐܐ ܕܚܰܝܠܳܐ. ܐܳܦܠܳܐ ܓܰܢ̱ܒܳܪܳܐ ܡܶܬܦܰܨܶܐ ܒܣܽܘܓܳܐܐ ܕܚܰܝܠܶܗ.<br> <sup>17</sup> ܕܰܓܳܠ ܗܽܘ ܦܽܘܪܩܳܢܶܗ ܕܣܽܘܣܝܳܐ. ܕܰܒܣܽܘܓܳܐܐ ܕܚܰܝܠܶܗ ܠܳܐ ܡܦܰܨܶܐ ܠܪܳܟܒܶܗ.<br> <sup>18 </sup>ܥܰܝܢܰܘ̈ܗܝ ܕܡܳܪܝܳܐ ܥܰܠ ܙܰܕܺܝ̈ܩܶܐ. ܕܰܡܣܰܟܶܝܢ ܠܛܰܝܒܽܘܬܶܗ.<br> <sup>19 </sup>ܕܰܡܦܰܨܶܐ ܢܰܦ̈ܫܳܬܗܽܘܢ ܡܶܢ ܡܰܘܬܳܐ. ܘܢܰܚܶܐ ܐܶܢܽܘܢ ܒܟܰܦܢܳܐ.<br> <sup>20 </sup>ܢܰܦܫܰܢ ܣܰܟܝܰܬ ܠܡܳܪܝܳܐ. ܡܶܛܽܠ ܕܗܽܘܝܽܘ ܡܥܰܕܪܳܢܰܢ ܘܰܡܣܰܝܥܳܢܰܢ.<br> <sup>21 </sup>ܘܒܶܗ ܗܽܘ ܢܶܚܕܶܐ ܠܶܒܰܢ. ܕܒܰܫܡܶܗ ܩܰܕܺܝܫܳܐ ܣܰܒܰܪܢ.<br> <sup>22</sup> ܬܶܗܘܶܐ ܛܰܝܒܽܘܬܳܟ ܥܠܰܝܢ ܡܳܪܝܳܐ. ܐܰܝܟܰܢܳܐ ܕܣܰܟܺܝܢܰܢ ܠܳܟ.</span></p>

<p>&nbsp;</p>
<h1><span> <a name="_Toc512113212"></a>. 34  ܡܰܙܡܽܘܪܳܐ. ܠܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܶܒܰܪܶܟ ܠܡܳܪܝܳܐ ܒܟܽܠܙܒܰܢ. ܘܰܒܟܽܠܙܒܰܢ ܬܶܫܒ̈ܚܳܬܶܗ ܒܦܽܘܡܝ̱.<br> <sup>2</sup> ܒܡܳܪܝܳܐ ܬܶܫܬܰܒܗܰܪ ܢܰܦܫܝ̱. ܢܶܫܡܥܽܘܢ ܡܶܣ̈ܟܺܢܶܐ ܘܢܶܚܕܽܘܢ.<br> <sup>3</sup> ܐܰܘܪܶܒܘ ܥܰܡܝ̱ ܠܡܳܪܝܳܐ. ܘܰܢܪܺܝܡ ܫܡܶܗ ܐܰܟܚܕܳܐ.<br> <sup>4</sup> ܒܥܺܝܬ ܡܶܢ ܡܳܪܝܳܐ ܘܰܥܢܳܢܝ̱. ܘܡܶܢ ܟܽܠܗܽܘܢ ܐܽܘ̈ܠܨܳܢܰܝ ܦܰܨܝܰܢܝ̱.<br> <sup>5</sup> ܚܽܘܪܘ ܠܘܳܬܶܗ ܘܣܰܒܰܪܘ ܒܶܗ. ܘܰܐܦܰܝ̈ܟܽܘܢ ܠܳܐ ܢܰܚܦܖ̈ܳܢ.<br> <sup>6</sup> ܗܳܢܳܐ ܡܶܣܟܺܢܳܐ ܕܰܩܪܳܝܗܝ̱ ܘܫܰܡܥܶܗ. ܘܡܶܢ ܟܽܠܗܽܘܢ ܐܽܘܠܨܳܢܰܘ̈ܗܝ̱ ܦܰܨܝܶܗ.<br> <sup>7</sup> ܡܰܫܪܺܝܬܳܐ ܕܡܰܠܰܐܟܰܘ̈ܗܝ ܕܡܳܪܝܳܐ ܚܕܺܝܪܳܐ ܠܕܳܚܠܰܘ̈ܗܝ̱ ܘܰܡܦܰܨܶܐ ܠܗܽܘܢ.<br> <sup>8</sup> ܛܥܰܡܘ ܘܰܚܙܰܘ ܕܛܳܒ ܗܽܘ ܡܳܪܝܳܐ. ܘܛܽܘܒܰܝܗܽܘܢ ܠܟܽܠ ܕܰܬܟܺܝܠܺܝܢ ܥܠܰܘܗܝ̱.<br> <sup>9</sup> ܥܰܬܺܝܖ̈ܶܐ ܐܶܬܡܰܣܟܰܢܘ ܘܰܟܦܶܢܘ.<br> <sup>10</sup> ܘܰܐܝܠܶܝܢ ܕܰܠܡܳܪܝܳܐ ܒܳܥܶܝܢ ܠܳܐ ܬܶܚܣܰܪ ܠܗܽܘܢ ܛܳܒܬܳܐ.<br> <sup>11</sup> ܬܰܘ ܒܢܰܝ̈ܳܐ ܫܽܘܡܥܽܘܢܝ̱. ܘܰܐܠܶܦܟܽܘܢ ܕܶܚܠܬܶܗ ܕܰܐ‌ܠܳܗܳܐ.<br> <sup>12</sup> ܐܰܝܢܰܘ ܓܰܒܪܳܐ ܕܨܳܒܶܐ ܚܰܝ̈ܶܐ. ܘܪܳܚܶܡ ܝܰܘ̈ܡܳܬܳܐ ܛܳܒ̈ܶܐ ܠܡܶܚܙܳܐ.<br> <sup>13</sup> ܛܰܪ ܠܶܫܳܢܳܟ ܡܶܢ ܒܺܝܫܬܳܐ. ܘܣܶܦ̈ܘܳܬܳܟ ܠܳܐ ܢܡ̈ܰܠܠܳܢ ܢܶܟܠܳܐ.<br> <sup>14 </sup>ܥܒܰܪ ܡܶܢ ܒܺܝܫܬܳܐ ܘܰܥܒܶܕ ܛܳܒܬܳܐ. ܒܥܺܝ ܫܠܳܡܳܐ ܘܗܰܪܛ ܒܳܬܪܶܗ.<br> <sup>15 </sup>ܥܰܝ̈ܢܰܘܗܝ ܕܡܳܪܝܳܐ ܥܰܠ ܙܰܕܺܝ̈ܩܶܐ. ܘܶܐܕܢܰܘ̈ܗܝ ܠܡܶܫܡܰܥ ܐܶܢܽܘܢ.<br> <sup>16 </sup>ܐܰܦܰܘ̈ܗܝ ܕܡܳܪܝܳܐ ܥܰܠ ܒܺܝ̈ܫܳܐ. ܕܢܶܥܛܶܐ ܡܶܢ ܐܰܪܥܳܐ ܕܽܘܟܪܳܢܗܽܘܢ.<br> <sup>17 </sup>ܓܥܰܘ ܙܰܕܺܝ̈ܩܶܐ ܘܡܳܪܝܳܐ ܫܡܰܥ ܐܶܢܽܘܢ ܘܦܰܨܺܝ ܐܶܢܽܘܢ.<br> <sup>18 </sup>ܩܰܪܺܝܒ ܗܽܘ ܡܳܪܝܳܐ ܠܰܬܒܺܝܖ̈ܰܝ ܠܶܒܳܐ. ܘܰܠܡܰܟܺܝ̈ܟܰܝ ܪܽܘܚܳܐ ܦܳܪܶܩ.<br> <sup>19 </sup>ܣܰܓܺܝ̈ܐܳܢ ܒܺܝ̈ܫܳܬܶܗ ܕܙܰܕܺܝܩܳܐ. ܘܡܶܢ ܟܽܠܗܶܝܢ ܡܦܰܨܶܐ ܠܶܗ ܡܳܪܝܳܐ.<br> <sup>20 </sup>ܘܢܳܛܰܪ ܠܟܽܠܗܽܘܢ ܓܰܖ̈ܡܰܘܗܝ. ܕܚܰܕ ܡܶܢܗܽܘܢ ܠܳܐ ܢܶܬܬܒܰܪ.<br> <sup>21 </sup>ܩܳܛܠܳܐ ܠܖ̈ܰܫܺܝܥܶܐ ܒܺܝܫܬܳܐ. ܘܣܳܢܰܐܘ̈ܗܝ ܕܙܰܕܺܝܩܳܐ ܢܣܽܘܦܽܘܢ.<br> <sup>22 </sup>ܢܶܦܪܽܘܩ ܡܳܪܝܳܐ ܢܰܦ̈ܫܳܬܳܐ ܕܥܰܒܕܰܘ̈ܗܝ. ܘܠܳܐ ܢܶܬܚܰܝܒܽܘܢ ܟܽܠ ܕܰܡܣܰܒܪܺܝܢ ܒܶܗ.</span></p>

<p>&nbsp;</p>
<h1><span> <a name="_Toc512113213"></a>. 35  ܡܰܙܡܽܘܪܳܐ. ܠܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܕܽܘܢ ܡܳܪܝܳܐ ܕܺܝܢܝ̱ ܘܶܐܬܟܰܬܫ ܥܰܡ ܐܰܝܠܶܝܢ ܕܡܶܬܟܰܬܫܺܝܢ ܥܰܡܝ̱.<br> <sup>2</sup> ܐܰܚܽܘܕ ܙܰܝܢܳܐ ܘܣܰܟܪܳܐ ܘܩܽܘܡ ܒܥܽܘܕܪܳܢܝ̱.<br> <sup>3</sup> ܫܡܽܘܛ ܣܰܦܣܺܝܪܳܐ. ܘܰܐܒܪܶܩ ܠܽܘܩܒܰܠ ܖ̈ܳܕܽܘܦܰܝ. ܘܶܐܡܰܪ ܠܢܰܦܫܝ̱ ܕܶܐܢܰܐ ܗ̱ܘ ܦܳܪܽܘܩܶܟܝ̱.4 ܢܶܒܗܬܽܘܢ ܘܢܰܚܦܪܽܘܢ ܐܰܝܠܶܝܢ ܕܒܳܥܶܝܢ ܠܢܰܫܦܝ̱. ܢܶܗܦܟܽܘܢ ܠܒܶܣܬܰܪܗܽܘܢ ܘܢܰܚܦܪܽܘܢ ܐܰܝܠܶܝܢ ܕܶܐܬܚܰܫܰܒܘ ܥܠܰܝ ܒܺܝܫܬܳܐ.<br> <sup>5</sup> ܢܶܗܘܽܘܢ ܐܰܝܟ ܕܰܚܺܝܚܳܐ ܩܕܳܡ ܪܽܘܚܳܐ. ܘܡܰܠܰܐܟܶܗ ܕܡܳܪܝܳܐ ܢܶܪܕܽܘܦ ܐܶܢܽܘܢ.<br> <sup>6</sup> ܬܶܚܫܰܟ ܐܽܘܪܚܗܽܘܢ ܘܢܶܗܘ̈ܝܳܢ ܒܳܗ̇ ܡܰܫܖ̈ܽܘܥܝܳܬܳܐ. ܘܡܰܠܰܐܟܶܗ ܕܰܐ‌ܠܳܗܳܐ ܢܶܪܕܽܘܦ ܐܶܢܽܘܢ.<br> <sup>7</sup> ܥܰܠ ܕܰܛܡܰܪܘ ܠܺܝ ܦܰܚ̈ܶܐ. ܘܰܡܨܺܝܕܬܳܐ ܦܪܰܣܘ ܠܢܰܦܫܝ̱.<br> <sup>8</sup> ܬܺܐܬܶܐ ܥܠܰܝܗܽܘܢ ܒܺܝܫܬܳܐ ܡܶܢ ܫܶܠܝܳܐ. ܘܰܡܨܺܝܕܬܳܐ ܕܰܛܡܰܪܘ ܬܶܐܚܽܘܕ ܐܶܢܽܘܢ. ܘܓܽܘܡܳܨܳܐ ܕܰܚܦܰܪܘ ܢܶܦܠܽܘܢ ܒܶܗ.<br> <sup>9</sup> ܢܰܦܫܝ̱ ܕܶܝܢ ܬܶܪܘܰܙ ܒܰܐܠܳܗܳܐ. ܘܬܶܬܒܰܣܰܡ ܒܦܽܘܪܩܳܢܶܗ.<br> <sup>10 </sup>ܘܟܽܠܗܽܘܢ ܓܰܖ̈ܡܰܝ ܢܺܐܡܪܽܘܢ. ܡܳܪܝܳܐ ܡܰܢܽܘ ܐܰܟܘܳܬܳܟ. ܕܰܡܦܰܨܶܐ ܐܰܢ̱ܬ ܠܒܳܝܫܳܐ ܡܶܢ ܒܥܶܠܕܒܳܒܶܗ. ܘܰܠܡܶܣܟܺܢܳܐ ܘܰܠܒܳܝܫܳܐ ܡܶܢ ܡܰܢ ܕܚܳܛܶܦ ܠܶܗ ܒܰܩܛܺܝܪܳܐ.<br> <sup>11 </sup>ܩܳܡܘ ܣܳܗ̈ܕܶܐ ܕܥܰܘܠܳܐ. ܘܡܶܕܶܡ ܕܠܳܐ ܝܳܕܰܥ ܗ̱ܘܺܝܬ ܫܰܐܠܽܘܢܝ̱.<br> <sup>12 </sup>ܦܰܪܥܽܘܢܝ̱ ܒܺܝܫܬܳܐ ܚܠܳܦ ܛܳܒܬܳܐ. ܘܰܐܘܒܶܕܘ ܢܰܦܫܝ̱ ܡܶܢ ܒܢܰܝ̈ܢܳܫܳܐ.<br> <sup>13 </sup>ܘܶܐܢܳܐ ܒܰܟܪܺܝܗܽܘܬܗܽܘܢ ܠܶܒܫܶܬ ܣܰܩܳܐ. ܘܡܰܟܟܶܬ ܢܰܦܫܝ̱ ܒܨܰܘܡܳܐ. ܘܰܨܠܽܘܬܝ̱ ܠܥܽܘܒܝ̱ ܗܶܦܟܰܬ.<br> <sup>14 </sup>ܐܰܝܟ ܪܳܚܡܳܐ ܘܰܐܝܟ ܐܰܚܳܐ ܡܗܰܠܶܟ ܗ̱ܘܺܝܬ. ܘܰܐܝܟ ܗܰܘ ܕܝܳܬܶܒ ܒܶܐܒܠܳܐ ܐܶܬܕܘܺܝܬ.<br> <sup>15 </sup>ܒܚܰܫܝ̱ ܐܶܬܟܰܢܰܫܘ ܘܰܚܕܺܝܘ ܠܺܝ. ܐܶܬܟܰܢܰܫܘ ܥܠܰܝ ܢܽܘܓܪܳܐ ܘܠܳܐ ܝܶܕܥܶܬ.<br> <sup>16 </sup>ܒܫܽܘܒܗܳܪܗܽܘܢ ܘܰܒܒܽܘܙܳܚܗܽܘܢ ܚܰܪܶܩܘ ܥܠܰܝ ܫܶܢܰܝ̈ܗܽܘܢ.<br> <sup>17 </sup>ܡܳܪܝ ܟܰܕܽܘ ܚܙܰܝܬ. ܐܰܗܦܶܟ ܢܰܦܫܝ̱ ܡܶܢ ܫܓܽܘܫܺܝܗܽܘܢ. ܘܡܶܢ ܐܰܖ̈ܝܰܘܳܬܳܐ ܝܺܚܺܝܕܽܘܬܝ̱.<br> <sup>18 </sup>ܐܰܘܕܶܐ ܠܳܟ ܒܥܺܕܬܳܐ ܪܰܒܬܳܐ. ܘܰܒܥܰܡ̈ܡܶܐ ܣܰܓܺܝ̈ܐܶܐ ܐܶܙܰܡܰܪ ܠܳܟ.<br> <sup>19 </sup>ܠܳܐ ܢܶܚܕܽܘܢ ܠܺܝ ܒܥܶܠܕ̈ܒܳܒܰܝ. ܘܫܰܩܳܖ̈ܶܐ ܕܣܳܢܶܝܢ ܠܺܝ ܡܰܓܳܢ. ܕܰܡܪܰܡܙܺܝܢ ܒܥܰܝܢܰܝ̈ܗܽܘܢ ܘܰܫܠܳܡܳܐ ܠܳܐ ܐܳܡܪܺܝܢ.<br> <sup>20 </sup>ܘܥܰܠ ܡܰܟܺܝܟܳܐ ܕܰܐܪܥܳܐ ܢܶܟܠܳܐ ܡܶܬܚܰܫܒܺܝܢ.<br> <sup>21 </sup>ܦܬܰܚܘ ܥܠܰܝ ܦܽܘܡܗܽܘܢ ܘܶܐܡܰܪܘ. ܐܶܗܶܐ ܐܶܗܶܐ ܚܙܳܬ ܒܶܗ ܥܰܝܢܰܢ.<br> <sup>22 </sup>ܚܙܰܝܬ ܐܰ‌ܠܳܗܳܐ ܘܠܳܐ ܬܶܫܬܽܘܩ ܡܳܪܝ ܘܠܳܐ ܬܰܪܚܶܩ ܡܶܢܝ.<br> <sup>23 </sup>ܐܶܬܬܥܺܝܪ ܠܕܺܝܢܝ̱ ܐܰܠܳܗܝ ܘܡܳܪܝ̱ ܘܰܚܙܺܝ ܥܽܘܠܒܳܢܝ̱.<br> <sup>24 </sup>ܕܽܘܢܰܝܢܝ̱ ܐܰܝܟ ܙܰܕܺܝܩܽܘܬܳܟ ܡܳܪܝܳܐ. ܕܠܳܐ ܢܶܚܕܽܘܢ ܠܺܝ.<br> <sup>25 </sup>ܘܠܳܐ ܢܺܐܡܪܽܘܢ ܒܠܶܒܗܽܘܢ. ܕܶܐܬܬܢܺܝܚܰܬ ܢܰܦܫܰܢ ܘܛܰܒܰܥܢܳܝܗܝ̱.<br> <sup>26 </sup>ܢܶܒܗܬܽܘܢ ܘܢܰܚܦܪܽܘܢ ܐܰܟܚܕܳܐ. ܐܰܝܠܶܝܢ ܕܨܳܒܶܝܢ ܠܒܺܝܫܬܝ̱. ܘܰܐܝܠܶܝܢ ܕܡܶܬܪܰܘܪܒܺܝܢ ܥܠܰܝ ܢܶܠܒܫܽܘܢ ܒܶܗܬܬܳܐ.<br> <sup>27 </sup>ܢܫܰܒܚܽܘܢ ܘܢܶܚܕܽܘܢ. ܐܰܝܠܶܝܢ ܕܨܳܒܶܝܢ ܠܙܳܟܽܘܬܝ̱ ܘܢܺܐܡܪܽܘܢ ܒܟܽܠܙܒܰܢ ܕܪܰܒ ܗܽܘ ܡܳܪܝܳܐ. ܕܰܨܒܳܐ ܒܰܫܠܳܡܳܐ ܕܥܰܒܕܶܗ.<br> <sup>28 </sup>ܠܶܫܳܢܝ̱ ܢܰܘܕܶܐ ܒܙܰܕܺܝܩܽܘܬܳܟ ܘܟܽܠܶܗ ܝܰܘܡܳܐ ܒܬܶܫܒ̈ܚܳܬܳܟ.</span></p>

<p>&nbsp;</p>
<h1><span> <a name="_Toc512113214"></a>. 36  ܡܰܙܡܽܘܪܳܐ. ܠܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܶܬܚܰܫܰܒ ܥܰܘܳܠܳܐ ܪܽܘܫܥܳܐ ܒܠܶܒܶܗ. ܡܶܛܽܠ ܕܠܰܝܬ ܕܶܚܠܬܶܗ ܕܰܐ‌ܠܳܗܳܐ ܠܽܘܩܒܰܠ ܥܰܝ̈ܢܰܘܗܝ̱.<br> <sup>2</sup> ܡܶܛܽܠ ܕܣܰܢܝܳܐ ܗ̱ܝ ܒܥܰܝ̈ܢܰܘܗܝ̱ ܕܢܶܫܒܽܘܩ ܚܛܳܗܰܘ̈ܗܝ ܘܢܶܣܢܶܐ ܐܶܢܽܘܢ.<br> <sup>3</sup> ܦܶܬܓܳܡܳܐ ܕܦܽܘܡܶܗ ܟܺܐܒܳܐ ܘܢܶܟܠܳܐ. ܘܠܳܐ ܨܳܒܶܐ ܠܡܶܥܒܰܕ ܛܳܒܬܳܐ.<br> <sup>4</sup> ܟܺܐܒܳܐ ܡܶܬܚܰܫܰܒ ܥܰܠ ܡܰܫܟܒܶܗ. ܘܰܡܗܰܠܶܟ ܒܽܐܘܪܚܳܐ ܐܰܝܕܳܐ ܕܠܳܐ ܫܰܦܺܝܪܳܐ ܕܢܰܒܐܶܫ.<br> <sup>5</sup> ܡܳܪܝܳܐ ܒܰܫܡܰܝܳܐ ܖ̈ܰܚܡܰܝܟ. ܘܗܝܡܳܢܽܘܬܳܟ ܥܕܰܡܳܐ ܠܰܫ̈ܡܰܝ ܫܡܰܝܳܐ.<br> <sup>6</sup> ܘܙܰܕܺܝܩܽܘܬܳܟ ܐܰܝܟ ܛܽܘܪܶܗ ܕܰܐ‌ܠܳܗܳܐ. ܘܕܺܝܢܰܝ̈ܟ ܐܰܝܟ ܬܗܽܘܡܳܐ ܪܰܒܳܐ. ܒܢܰܝ̈ܢܳܫܳܐ ܘܰܒܥܺܝܪܳܐ ܦܳܪܶܩ ܐܰܢ̱ܬ ܡܳܪܝܳܐ.<br> <sup>7</sup> ܡܳܐ ܣܰܓܺܝܐܺܝܢ ܖ̈ܰܚܡܰܝܟ ܐܰ‌ܠܳܗܳܐ. ܘܰܒܢܰܝ̈ܢܳܫܳܐ ܒܛܶܠܳܠܳܐ ܕܟܶܢ̈ܦܰܝܟ ܢܶܬܟܰܣܽܘܢ.<br> <sup>8</sup> ܘܢܶܪܘܢ ܡܶܢ ܫܽܘܡܢܶܗ ܕܒܰܝܬܳܟ. ܘܡܶܢ ܢܰܚܠܳܟ ܒܰܣܺܝܡܳܐ ܬܰܫܩܶܐ ܐܶܢܽܘܢ.<br> <sup>9</sup> ܡܶܛܽܠ ܕܡܰܒܽܘܥܳܐ ܕܚܰܝ̈ܶܐ ܥܰܡܳܟ ܗܽܘ. ܘܰܒܢܽܘܗܪܳܟ ܗܽܘ ܚܳܙܶܝܢܰܢ ܢܽܘܗܪܳܐ.<br> <sup>10</sup> ܛܰܪ ܖ̈ܰܚܡܰܝܟ ܠܩܰܖ̈ܺܝܒܰܝܟ. ܘܙܰܕܺܝܩܽܘܬܳܟ ܠܰܬܖ̈ܺܝܨܰܝ ܠܶܒܳܐ.<br> <sup>11</sup> ܠܳܐ ܬܰܝܬܶܐ ܥܠܰܝܢ ܪܶܓܠܳܐ ܥܰܫܺܝܢܬܳܐ. ܘܺܐܝܕܗܽܘܢ ܕܖ̈ܰܫܺܝܥܶܐ ܠܳܐ ܬܙܺܝܥܰܢ.<br> <sup>12</sup> ܡܶܛܽܠ ܕܬܰܡܳܢ ܢܳܦܠܺܝܢ ܟܽܠ ܥܳܒ̈ܕܰܝ ܫܽܘܩܪܳܐ. ܘܡܶܣܬܰܚܦܺܝܢ ܘܠܳܐ ܡܶܫܟܚܺܝܢ ܠܰܡܩܳܡ.</span></p>

<p>&nbsp;</p>
<h1><span> <a name="_Toc512113215"></a>. 37  ܡܰܙܡܽܘܪܳܐ. ܠܙ</span></h1>
<p>&nbsp;</p>


<p><span style="font-family: Serto Urhoy; font-size: 20pt;"><br> <sup>1</sup> ܠܳܐ ܬܶܚܣܰܡ ܒܖ̈ܰܫܺܝܥܶܐ. ܘܠܳܐ ܬܶܛܰܢ ܒܥܳܒܕܰ̈ܝ ܥܰܘܠܳܐ.<br> <sup>2</sup> ܡܶܛܽܠ ܕܰܐܝܟ ܓ̈ܶܠܶܐ ܒܰܥܓܰܠ ܝܳܒܫܺܝܢ. ܘܰܐܝܟ ܝܽܘܪܳܩܳܐ ܕܥܶܣܒܳܐ ܚܳܡܶܝܢ.<br> <sup>3</sup> ܣܰܒܰܪ ܒܰܐܠܳܗܳܐ ܘܰܥܒܶܕ ܛܳܒܬܳܐ. ܥܡܰܪ ܒܰܐܪܥܳܐ ܘܰܒܥܺܝ ܗܰܝܡܳܢܽܘܬܳܐ.<br> <sup>4</sup> ܣܰܒܰܪ ܒܡܳܪܝܳܐ ܘܢܶܬܶܠ ܠܳܟ ܫܶܐܠ̈ܶܬܶܗ ܕܠܶܒܳܟ.<br> <sup>5</sup> ܬܪܽܘܨ ܩܕܳܡ ܡܳܪܝܳܐ ܐܽܘܪܚܳܟ ܘܣܰܒܰܪ ܒܶܗ. ܘܗܽܘ ܥܳܒܶܕ.<br> <sup>6</sup> ܘܡܰܦܶܩ ܐܰܝܟ ܢܽܘܗܪܳܐ ܙܰܕܺܝܩܽܘܬܳܟ. ܘܕܺܝܢܰܝ̈ܟ ܐܰܝܟ ܛܰܗܪܳܐ.<br> <sup>7</sup> ܒܥܺܝ ܡܶܢ ܡܳܪܝܳܐ ܘܨܰܠܳܐ ܩܕܳܡܰܘܗܝ. ܘܠܳܐ ܬܶܚܣܰܡ ܒܓܰܒܪܳܐ ܕܥܳܒܶܕ ܥܰܘܠܳܐ ܘܡܰܨܠܚܳܐ ܐܽܘܪܚܶܗ.<br> <sup>8</sup> ܐܶܬܬܢܺܝܚ ܡܶܢ ܚܶܡܬܳܐ ܘܶܐܬܬܢܺܝܚ ܡܶܢ ܪܽܘܓܙܳܐ. ܘܠܳܐ ܬܶܚܣܰܡ ܠܡܶܥܒܰܕ ܒܺܝܫܬܳܐ.<br> <sup>9</sup> ܡܶܛܽܠ ܕܒܺܝ̈ܫܶܐ ܣܳܝܦܺܝܢ. ܘܰܐܝܠܶܝܢ ܕܰܡܣܰܒܪܺܝܢ ܒܡܳܪܝܳܐ ܝܳܪܬܺܝܢ ܐܰܪܥܳܐ.<br> <sup>10</sup> ܒܙܰܒܢܳܐ ܙܥܽܘܪܳܐ ܒܳܥܶܐ ܐܰܢ̱ܬ ܠܶܗ ܠܪܰܫܺܝܥܳܐ ܘܠܰܝܬܰܘܗܝ̱. ܘܚܳܐܰܪ ܐܰܢ̱ܬ ܒܕܽܘܟܬܶܗ ܘܠܳܐ ܡܶܫܬܟܰܚ.<br> <sup>11</sup> ܘܡܶܣ̈ܟܺܢܶܐ ܝܳܪܬܺܝܢ ܐܰܪܥܳܐ. ܘܡܶܬܒܰܣܡܺܝܢ ܒܰܫܠܳܡܳܐ ܣܰܓܺܝܐܳܐ.<br> <sup>12</sup> ܡܶܬܚܰܡܰܬ ܪܰܫܺܝܥܳܐ ܥܰܠ ܙܰܕܺܝܩܳܐ. ܘܰܡܚܰܪܶܩ ܫܶܢܰܘ̈ܗܝ̱ ܥܠܰܘܗܝ̱.<br> <sup>13</sup> ܘܡܳܪܝܳܐ ܢܶܓܚܰܟ ܥܠܰܘܗܝ̱. ܡܶܛܽܠ ܕܝܳܕܰܥ ܕܰܡܛܳܐ ܝܰܘܡܶܗ.<br> <sup>14</sup> ܣܰܝܦܳܐ ܫܡܰܛܘ ܖ̈ܰܫܺܝܥܶܐ ܘܰܡܬܰܚܘ ܩܶܫܬܳܐ. ܕܢܶܩܛܠܽܘܢ ܠܡܶܣ̈ܟܺܢܶܐ ܘܰܠܒܳܝ̈ܫܶܐ ܘܠܰܐܝܠܶܝܢ ܕܰܬܖ̈ܺܝܨܳܢ ܐܽܘܖ̈ܚܳܬܗܽܘܢ.<br> <sup>15</sup> ܣܰܝܦܗܽܘܢ ܢܶܥܽܘܠ ܒܠܶܒܗܽܘܢ. ܘܩܶܫ̈ܬܳܬܗܽܘܢ ܢܶܬܬܰܒܖ̈ܳܢ.<br> <sup>16</sup> ܦܰܩܳܚ ܩܰܠܺܝܠ ܠܙܰܕܺܝܩܳܐ ܡܶܢ ܩܶܢܝܳܢܳܐ ܣܰܓܺܝܐܳܐ ܕܖ̈ܰܫܺܝܥܶܐ.<br> <sup>17</sup> ܡܶܛܽܠ ܕܰܕܖ̈ܳܥܰܝܗܽܘܢ ܕܖ̈ܰܫܺܝܥܶܐ ܢܶܬܬܰܒܪܽܘܢ. ܡܣܰܡܶܟ ܠܙܰܕܺܝ̈ܩܶܐ ܡܳܪܝܳܐ.<br> <sup>18 </sup>ܘܝܳܕܰܥ ܡܳܪܝܳܐ ܝܰܘ̈ܡܳܬܗܽܘܢ ܕܬܰܡܺܝ̈ܡܶܐ. ܘܝܳܪܬܽܘܬܗܽܘܢ ܠܥܳܠܰܡ ܬܶܗܘܶܐ.<br> <sup>19 </sup>ܘܠܳܐ ܢܶܒܗܬܽܘܢ ܒܫܳܥܬܳܐ ܒܺܝܫܬܳܐ. ܘܰܒܝܰܘ̈ܡܳܬܳܐ ܕܟܰܦܢܳܐ ܢܶܣܒܥܽܘܢ.<br> <sup>20 </sup>ܡܶܛܽܠ ܕܖ̈ܰܫܺܝܥܶܐ ܐܳܒܕܺܝܢ. ܘܰܒܥܶܠܕ̈ܒܳܒܰܘܗܝ̱ ܕܡܳܪܝܳܐ ܡܦܰܛܡ̈ܶܐ ܓܳܡܪܺܝܢ. ܘܰܐܝܟ ܬܶܢܳܢܳܐ ܣܳܝܦܺܝܢ.<br> <sup>21 </sup>ܝܳܙܶܦ ܪܰܫܺܝܥܳܐ ܘܠܳܐ ܦܳܪܰܥ. ܘܙܰܕܺܝܩܳܐ ܡܪܰܚܶܡ ܘܝܳܗܶܒ.<br> <sup>22 </sup>ܡܶܛܽܠ ܕܰܒܖ̈ܺܝܟܰܘܗܝ̱ ܕܡܳܪܝܳܐ ܝܳܪܬܺܝܢ ܐܰܪܥܳܐ. ܘܠܺܝ̈ܛܰܘܗܝ̱ ܢܣܽܘܦܽܘܢ.<br> <sup>23 </sup>ܡܶܢ ܩܕܳܡ ܡܳܪܝܳܐ ܡܰܬܩ̈ܢܳܢ ܗܶܠܟ̈ܳܬܶܗ ܕܓܰܒܪܳܐ. ܐܘܪܚܶܗ ܗܽܘ ܡܰܬܩܶܢ.<br> <sup>24 </sup>ܡܶܛܽܠ ܕܶܐܢ ܢܳܦܶܠ ܠܳܐ ܡܰܗܰܪ. ܕܡܳܪܝܳܐ ܐܰܚܺܝܕ ܒܺܐܝܕܶܗ.<br> <sup>25 </sup>ܛܠܶܐ ܗ̱ܘܺܝܬ ܘܣܶܐܒܶܬ. ܘܠܳܐ ܚܙܺܝܬ ܙܰܕܺܝܩܳܐ ܕܶܐܫܬܒܶܩ. ܐܳܦܠܳܐ ܙܰܪܥܶܗ ܕܰܒܥܳܐ ܠܰܚܡܳܐ.<br> <sup>26 </sup>ܐܶܠܳܐ ܟܽܠܶܗ ܝܰܘܡܳܐ ܡܪܰܚܶܡ ܘܡܰܘܙܶܦ. ܘܙܰܪܥܶܗ ܡܶܬܒܰܪܰܟ.<br> <sup>27 </sup>ܥܒܰܪ ܡܶܢ ܒܺܝܫܬܳܐ ܘܰܥܒܶܕ ܛܳܒܬܳܐ. ܐܶܬܬܢܺܝܚ ܠܥܳܠܰܡ.<br> <sup>28 </sup>ܡܶܛܽܠ ܕܡܳܪܝܳܐ ܕܺܝܢܳܐ ܪܳܚܶܡ. ܘܠܳܐ ܫܳܒܶܩ ܠܙܰܕܺܝ̈ܩܰܘܗܝ̱. ܐܶܠܳܐ ܠܥܳܠܰܡ ܡܢܰܛܰܪ ܠܗܽܘܢ. ܘܙܰܪܥܗܽܘܢ ܕܖ̈ܰܫܺܝܥܶܐ ܡܰܘܒܶܕ.<br> <sup>29 </sup>ܘܙܰܕܺܝ̈ܩܶܐ ܝܳܪܬܺܝܢ ܐܰܪܥܳܐ. ܘܫܳܪܶܝܢ ܥܠܶܝܗ̇ ܠܥܳܠܰܡ.<br> <sup>30 </sup>ܚܶܟܡܬܳܐ ܪܳܢܶܐ ܦܽܘܡܶܗ ܕܙܰܕܺܝܩܳܐ. ܘܠܶܫܳܢܶܗ ܡܡܰܠܶܠ ܕܺܝܢܳܐ.<br> <sup>31 </sup>ܢܳܡܽܘܣܶܗ ܕܰܐ‌ܠܳܗܳܐ ܒܠܶܒܶܗ ܘܠܳܐ ܙܳܝ̈ܥܳܢ ܕܽܘܖ̈ܟܳܬܶܗ.<br> <sup>32 </sup>ܡܣܰܟܶܐ ܪܰܫܺܝܥܳܐ ܠܙܰܕܺܝܩܳܐ ܘܒܳܥܶܐ ܠܡܶܩܛܠܶܗ.<br> <sup>33 </sup>ܘܡܳܪܝܳܐ ܠܳܐ ܢܶܫܒܩܺܝܘܗܝ̱ ܒܺܐܝ̈ܕܰܘܗܝ̱. ܐܶܠܳܐ ܢܚܰܝܒܺܝܘܗܝ̱ ܒܕܺܝܢܳܐ.<br> <sup>34</sup> ܣܰܒܰܪ ܒܡܳܪܝܳܐ ܘܛܰܪ ܐܽܘܪܚܶܗ. ܘܰܢܪܺܝܡܳܟ ܠܡܺܐܪܰܬ ܐܰܪܥܳܐ. ܘܡܳܐ ܕܣܳܝܦܺܝܢ ܖ̈ܰܫܺܝܥܶܐ ܬܶܚܙܶܐ.<br> <sup>35</sup> ܡܶܛܽܠ ܕܰܚܙܺܝܬ ܖ̈ܰܫܺܝܥܶܐ ܕܡܶܫܬܰܒܗܪܺܝܢ. ܘܡܶܬܬܪܺܝܡܺܝܢ ܐܰܝܟ ܐܺܝ̈ܠܳܢܶܐ ܕܥܳܒܳܐ.<br> <sup>36 </sup>ܟܰܕ ܥܶܒܪܶܬ ܠܰܝܬܰܘܗܝ̱. ܘܰܒܥܺܝܬܶܗ ܘܠܳܐ ܐܶܫܟܰܚܬܶܗ.<br> <sup>37 </sup>ܛܰܪ ܬܰܡܺܝܡܽܘܬܳܐ ܘܰܓܒܺܝ ܬܪܺܝܨܽܘܬܳܐ. ܡܶܛܽܠ ܕܺܐܝܬ ܚܰܪܬܳܐ ܛܳܒܬܳܐ ܠܓܰܒܖ̈ܶܐ ܕܰܫܠܳܡܳܐ.<br> <sup>38 </sup>ܘܚܰܛܳܝ̈ܶܐ ܢܣܽܘܦܽܘܢ ܐܰܟܚܕܳܐ. ܘܚܰܪܬܳܐ ܕܖ̈ܰܫܺܝܥܶܐ ܠܰܐܒܕܳܢܳܐ.<br> <sup>39 </sup>ܦܳܪܽܘܩܳܐ ܕܙܰܕܺܝ̈ܩܶܐ ܡܳܪܝܳܐ. ܡܥܰܕܰܪ ܠܗܽܘܢ ܒܙܰܒܢܳܐ ܕܥܳܩܬܳܐ.<br> <sup>40 </sup>ܡܥܰܕܰܪ ܠܗܽܘܢ ܡܳܪܝܳܐ ܘܰܡܦܰܨܶܐ ܠܗܽܘܢ. ܘܰܡܦܰܨܶܐ ܠܗܽܘܢ ܡܶܢ ܖ̈ܰܫܺܝܥܶܐ. ܘܦܳܪܶܩ ܠܗܽܘܢ ܡܶܛܽܠ ܕܣܰܒܰܪܘ ܒܶܗ.</span></p>

<p>&nbsp;</p>
<h1><span> <a name="_Toc512113216"></a>. 38  ܡܰܙܡܽܘܪܳܐ. ܠܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܠܳܐ ܒܪܽܘܓܙܳܟ ܬܰܟܣܰܢܝ̱. ܐܳܦܠܳܐ ܒܚܶܡܬܳܟ ܬܶܪܕܶܝܢܝ̱.<br> <sup>2</sup> ܡܶܛܽܠ ܕܓܶܐܖ̈ܰܝܟ ܐܶܬܩܒܰܥܘ ܒܺܝ. ܘܶܐܬܬܢܺܝܚܰܬ ܐܺܝܕܳܟ ܥܠܰܝ.<br> <sup>3</sup> ܠܰܝܬ ܫܠܳܡܳܐ ܠܒܶܣܪܝ̱ ܡܶܢ ܩܕܳܡ ܚܶܡܬܳܟ. ܘܠܰܝܬ ܫܠܳܡܳܐ ܠܓܰܖ̈ܡܰܝ ܡܶܢ ܩܕܳܡ ܚܛܳܗܰܝ̈.<br> <sup>4</sup> ܡܶܛܽܠ ܕܣܰܟ̈ܠܘܳܬ݂ܝ̱ ܥܒܰܖ̈ܝ̱ ܠܪܺܝܫܝ̱. ܘܰܐܝܟ ܡܰܘܒܠܳܐ ܝܰܩܺܝܪܬܳܐ ܝܺܩܰܖ̈ܝ̱ ܠܺܝ.<br> <sup>5</sup> ܣܖ̈ܺܝ ܘܶܐܬܡ̈ܣܺܝ ܚܒܳܖ̈ܳܬܝ̱. ܘܡܶܢ ܩܕܳܡ ܣܰܟ̈ܠܘܳܬ݂ܝ̱ ܙܳܥܶܬ ܛܳܒ.<br> <sup>6</sup> ܘܟܽܠܶܗ ܝܰܘܡܳܐ ܒܰܟܡܺܝܪܽܘܬܳܐ ܗܰܠܟܶܬ.<br> <sup>7</sup> ܡܶܛܽܠ ܕܩܽܘܖ̈ܨܠܰܝ ܐܶܬܡܠܺܝܘ ܙܰܘܥܬܳܐ. ܘܠܰܝܬ ܫܠܳܡܳܐ ܠܒܶܣܪܝ̱.<br> <sup>8</sup> ܙܳܥܶܬ ܘܰܕܘܺܝܬ ܛܳܒ. ܘܢܳܗܶܓ ܗ̱ܘܺܝܬ ܡܶܢ ܢܶܗܡܬܶܗ ܕܠܶܒܝ̱.<br> <sup>9</sup> ܡܳܪܝܳܐ ܩܕܳܡܰܝܟ ܗܺܝ ܟܽܠܳܗ̇ ܪܶܓܰܬܝ̱. ܘܬܶܢ̈ܚܳܬܝ̱ ܡܶܢܳܟ ܠܳܐ ܡܛܰܫ̈ܝܳܢ.<br> <sup>10</sup> ܠܶܒܝ̱ ܐܶܬܗܦܶܟ. ܘܚܰܝܠܝ̱ ܫܰܒܩܰܢܝ̱. ܘܢܽܘܗܪܳܐ ܕܥܰܝ̈ܢܰܝ ܠܳܐ ܗܘܳܐ ܠܘܳܬܝ̱.<br> <sup>11</sup> ܖ̈ܳܚܡܰܝ ܘܚܰܒܖ̈ܰܝ ܠܽܘܩܒܰܠ ܟܺܐܒܝ̱ ܩܳܡܘ. ܘܩܰܖ̈ܺܝܒܰܝ ܒܪܽܘܚܩܳܐ ܩܳܝܡܺܝܢ ܗ̱ܘܰܘ.<br> <sup>12</sup> ܘܰܐܚܕܽܘܢܝ̱ ܐܰܝܠܶܝܢ ܕܒܳܥܶܝܢ ܠܢܰܦܫܝ̱ ܘܨܳܒܶܝܢ ܠܒܺܝܫܬܝ̱. ܘܡܰܠܶܠܘ ܫܽܘܩܪܳܐ ܘܢܶܟܠܳܐ. ܝܰܘܡܳܐ ܟܽܠܶܗ ܪܳܢܶܝܢ ܗ̱ܘܰܘ.<br> <sup>13</sup> ܐܶܢܳܐ ܕܶܝܢ ܐܰܝܟ ܚܰܪܫܳܐ ܠܳܐ ܫܳܡܰܥ ܗ̱ܘܺܝܬ. ܘܰܐܝܟ ܕܽܘܓܳܐ ܠܳܐ ܦܶܬܚܶܬ ܦܽܘܡܝ̱.<br> <sup>14</sup> ܘܰܗܘܺܝܬ ܐܰܝܟ ܓܰܒܪܳܐ ܕܠܳܐ ܫܳܡܰܥ ܘܠܰܝܬ ܡܰܟܣܳܢܽܘܬܳܐ ܒܦܽܘܡܶܗ.<br> <sup>15</sup> ܡܶܛܽܠ ܕܠܳܟ ܣܰܟܺܝܬ ܡܳܪܝܳܐ. ܘܰܥܢܰܝܬܳܢܝ̱ ܡܳܪܝܳܐ ܐܰܠܳܗܝ.<br> <sup>16</sup> ܡܶܛܽܠ ܕܶܐܡܪܶܬ ܕܠܳܐ ܢܶܚܕܽܘܢ ܠܺܝ. ܘܠܳܐ ܢܶܬܬܪܺܝܡܽܘܢ ܥܠܰܝ ܒܙܰܘܥܬܳܐ ܕܖ̈ܶܓܠܰܝ.<br> <sup>17</sup> ܡܶܛܽܠ ܕܶܐܢܳܐ ܠܚܰܫܳܐ ܡܛܰܝܰܒ ܐ̱ܢܳܐ. ܘܟܺܐܒܝ̱ ܠܽܘܩܒܰܠܝ̱ ܗܽܘ ܒܟܽܠܙܒܰܢ.<br> <sup>18</sup> ܡܶܛܽܠ ܕܶܐܚܰܘܶܝܟ ܣܰܟ̈ܠܘܳܬ݂ܝ̱. ܘܶܐܬܕܰܟܶܐ ܡܶܢ ܚܛܳܗܰܝ̈.<br> <sup>19</sup> ܒܥܶܠܕ̈ܒܳܒܰܝ ܐܶܬܥܰܫܰܢܘ ܘܰܚܙܰܘ. ܘܰܣܓܺܝܘ ܣܳܢ̈ܰܐܝ ܕܫܽܘܩܪܳܐ.<br> <sup>20</sup> ܦܰܪܥܽܘܢܝ̱ ܒܺܝܫܬܳܐ ܚܠܳܦ ܛܳܒܬܳܐ. ܘܣܰܩܪܽܘܢܝ̱ ܥܰܠ ܕܰܒܥܺܝܬ ܛܳܒܬܳܐ.<br> <sup>21</sup> ܠܳܐ ܬܶܫܒܩܰܢܝ̱ ܡܳܪܝܳܐ ܐܰܠܳܗܝ ܘܠܳܐ ܬܰܪܚܶܩ ܡܶܢܝ̱. ܐܶܠܳܐ ܟܰܬܰܪ ܠܥܽܘܕܪܳܢܝ̱ ܘܰܦܪܽܘܩܰܝܢܝ̱.</span></p>

<p>&nbsp;</p>
<h1><span> <a name="_Toc512113217"></a>. 39  ܡܰܙܡܽܘܪܳܐ. ܠܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܶܡܪܶܬ ܕܶܐܛܰܪ ܐܽܘܪܚܝ̱ ܘܠܳܐ ܐܶܚܛܶܐ ܒܠܶܫܳܢܝ̱. ܐܶܛܰܪ ܦܽܘܡܝ̱ ܡܶܢ ܥܰܘܠܳܐ ܡܶܛܽܠ ܖ̈ܰܫܺܝܥܶܐ ܕܠܽܘܩܒܰܠܝ̱.<br> <sup>2</sup> ܚܶܪܫܶܬ ܘܶܐܬܟܰܡܪܶܬ ܘܰܕܘܺܝܬ ܡܶܢ ܛܳܒܬܳܐ. ܘܟܺܐܒܝ̱ ܐܶܬܕܰܠܰܚ.<br> <sup>3</sup> ܚܰܡ ܠܶܒܝ̱ ܒܓܰܘܝ̱ ܘܰܒܓܽܘܫܡܝ̱ ܐܶܚܕܰܬ ܢܽܘܪܳܐ. ܪܢܺܝܬ ܒܠܶܫܳܢܝ̱.<br> <sup>4</sup> ܘܚܰܘܝܰܢܝ̱ ܡܳܪܝܳܐ ܚܰܪܬܝ̱. ܘܰܡܫܽܘܚܬܳܐ ܕܝܰܘ̈ܡܰܝ ܡܳܢܳܐ ܗ̱ܝ. ܕܶܐܕܰܥ ܠܡܳܢܳܐ ܦܳܐܶܫ ܐ̱ܢܳܐ.<br> <sup>5</sup> ܕܗܳܐ ܒܰܡܫܽܘܚܬܳܐ ܝܰܗܒܬ ܝܰܘ̈ܡܰܝ. ܘܦܰܘܫܝ̱ ܐܰܝܟ ܠܳܐ ܡܶܕܶܡ ܗܽܘ ܩܕܳܡܰܝܟ. ܡܶܛܽܠ ܕܟܽܠܗܽܘܢ ܒܢܰܝ̈ܢܳܫܳܐ ܐܰܝܟ ܠܰܗܓܳܐ ܐܶܢܽܘܢ ܩܳܝܡܺܝܢ.<br> <sup>6</sup> ܡܶܛܽܠ ܕܰܒܨܰܠܡܳܐ ܡܗܰܠܶܟ ܓܰܒܪܳܐ ܘܰܐܝܟ ܠܰܗܓܳܐ ܚܳܡܶܐ. ܣܳܐܶܡ ܣܺܝ̈ܡܳܬܳܐ ܘܠܳܐ ܝܳܕܰܥ ܠܡܰܢܽܘ ܚܳܡܶܠ ܠܗܶܝܢ.<br> <sup>7</sup> ܡܶܟܺܝܠ ܡܰܢܽܘ ܣܰܒܪܝ̱ ܐܶܠܳܐ ܐܶܢ ܐܰܢ̱ܬ ܡܳܪܝܳܐ.<br> <sup>8</sup> ܡܶܢ ܟܽܠܗܶܝܢ ܣܰܟ̈ܠܘܳܬ݂ܝ̱ ܦܰܨܳܢܝ̱. ܘܚܶܣܕܳܐ ܠܥܰܘ̈ܳܠܶܐ ܠܳܐ ܬܶܥܒܕܰܢܝ̱.<br> <sup>9</sup> ܚܶܪܫܶܬ ܘܠܳܐ ܦܶܬܚܶܬ ܦܽܘܡܝ ܡܶܛܽܠ ܕܰܐܢ̱ܬ ܥܒܰܕܬ.<br> <sup>10</sup> ܐܰܥܒܰܪ ܡܶܢܝ̱ ܢܶܓܕܳܟ ܘܡܶܢ ܡܚܽܘܬܳܐ ܕܺܐܝܕܰܝ̈ܟ.<br> <sup>11</sup> ܓܶܡܪܶܬ ܒܡܰܟܣܳܢܽܘܬܳܐ ܕܥܰܠ ܐܰܦܰܝ̈ ܚܛܳܗܰܝ̈. ܪܕܰܝܬ ܓܰܒܪܳܐ ܘܰܐܥܒܰܪܬ ܐܰܝܟ ܚܰܒܬܳܐ ܖ̈ܓܺܝܓܳܬܶܗ. ܘܰܐܝܟ ܠܰܗܓܳܐ ܐܶܢܽܘܢ ܟܽܠܗܽܘܢ ܒܢܰܝ̈ܢܳܫܳܐ.<br> <sup>12</sup> ܫܡܰܥ ܡܳܪܝܳܐ ܨܠܽܘܬܝ̱ ܘܒܳܥܽܘܬܝ̱ ܘܨܽܘܬ ܠܕܶܡܥܰܬܝ̱. ܘܠܳܐ ܬܶܫܬܽܘܩ ܡܶܛܽܠ ܕܥܳܡܽܘܪܳܐ ܐ̱ܢܳܐ ܥܰܡܳܟ. ܘܬܰܘܬܳܒܳܐ ܐܰܝܟ ܟܽܠܗܽܘܢ ܐܰܒܳܗܰܝ̈.<br> <sup>13</sup> ܦܪܽܘܩܰܝܢܝ̱ ܘܶܐܬܬܢܺܝܚ. ܥܰܕܠܳܐ ܐܺܙܰܠ ܘܬܽܘܒ ܠܳܐ ܐܺܝܬܰܝ.</span></p>

<p>&nbsp;</p>
<h1><span> <a name="_Toc512113218"></a>. 40  ܡܰܙܡܽܘܪܳܐ. ܡ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܣܰܒܳܪܽܘ ܣܰܒܪܶܬ ܒܡܳܪܝܳܐ. ܕܶܐܬܦܢܺܝ ܠܘܳܬܝ̱ ܘܰܫܡܰܥ ܒܳܥܽܘܬܝ̱.<br> <sup>2</sup> ܘܰܐܣܩܰܢܝ̱ ܡܶܢ ܓܽܘܒܳܐ ܕܕܽܘܘܳܢܳܐ. ܘܡܶܢ ܣܝܳܢܳܐ ܕܰܚܒܳܠܳܐ. ܐܰܩܺܝܡ ܥܰܠ ܫܽܘܥܳܐ ܖ̈ܶܓܠܰܝ ܘܰܐܬܩܶܢ ܗܶܠܟ̈ܳܬܝ̱.<br> <sup>3</sup> ܝܰܗܒ ܒܦܽܘܡܝ̱ ܬܶܫܒܽܘܚܬܳܐ ܚܕܰܬܳܐ ܬܶܫܒܽܘܚܬܳܐ ܠܰܐܠܳܗܳܐ. ܕܢܶܚܙܽܘܢ ܣܰܓܺܝ̈ܐܶܐ ܘܢܶܚܕܽܘܢ. ܘܰܢܣܰܒܪܽܘܢ ܒܡܳܪܝܳܐ.4 ܛܽܘܒܰܘܗܝ̱ ܠܒܰܪܢܳܫܳܐ ܕܥܰܠ ܫܡܶܗ ܕܡܳܪܝܳܐ ܬܟܺܝܠ. ܘܠܳܐ ܦܳܢܶܐ ܠܰܣܪܺܝܩܽܘܬܳܐ. ܐܳܦܠܳܐ ܠܡܰܡܠܠܳܐ ܕܰܓܳܠܳܐ.<br> <sup>5</sup> ܣܰܓܺܝ̈ܐܳܢ ܐܶܢܶܝܢ ܕܰܥܒܰܕܬ ܡܳܪܝܳܐ ܐܰܠܳܗܰܢ. ܬܶܕܡܖ̈ܳܬܳܟ ܘܡܰܚܫ̈ܒܳܬܳܟ ܥܠܰܝܢ ܘܠܰܝܬ ܐܰܟܘܳܬܳܟ. ܚܰܘܺܝܬ ܘܶܐܡܰܪܬ ܘܣܰܓܺܝ̈ܐܳܢ ܐܶܢܶܝܢ ܡܶܢ ܡܶܢܝܳܢܳܐ.<br> <sup>6</sup> ܒܕܶܒ̈ܚܶܐ ܘܰܒܩܽܘܖ̈ܒܳܢܶܐ ܠܳܐ ܨܒܰܝܬ. ܐܶܕܢ̈ܶܐ ܕܶܝܢ ܢܰܩܶܒܬ ܠܺܝ. ܘܝܰܩ̈ܕܶܐ ܫܰܠܡ̈ܶܐ ܕܰܚܠܳܦ ܚܛܳܗ̈ܶܐ ܠܳܐ ܫܐܶܠܬ.<br> <sup>7</sup> ܗܳܝܕܶܝܢ ܐܶܡܪܶܬ ܕܗܳܐ ܐܶܬܺܝܬ. ܕܰܒܪܺܝܫ ܟܬܳܒ̈ܶܐ ܟܬܺܝܒ ܥܠܰܝ.<br> <sup>8</sup> ܠܡܶܥܒܰܕ ܨܶܒܝܳܢܳܟ ܐܰ‌ܠܳܗܳܐ ܨܒܺܝܬ. ܘܢܳܡܽܘܣܳܟ ܒܓܰܘ ܟܰܪܣܝ̱.<br> <sup>9</sup> ܣܰܒܪܶܬ ܙܰܕܺܝܩܽܘܬܳܟ ܒܥܺܕܬܳܐ ܪܰܒܬܳܐ. ܘܣܶܦ̈ܘܳܬ݂ܝ̱ ܠܳܐ ܟܠܺܝܬ. ܡܳܪܝܳܐ ܐܰܢ̱ܬ ܝܳܕܰܥ ܐܰܢ̱ܬ.<br> <sup>10</sup> ܕܠܳܐ ܛܰܫܺܝܬ ܙܰܕܺܝܩܽܘܬܳܟ ܒܓܰܘ ܠܶܒܝ̱. ܐܶܠܳܐ ܦܽܘܪܩܳܢܳܟ ܘܗܰܝܡܳܢܽܘܬܳܟ ܐܶܡܪܶܬ. ܘܠܳܐ ܛܰܫܺܝܬ ܛܰܝܒܽܘܬܳܟ ܘܗܰܝܡܳܢܽܘܬܳܟ ܡܶܢ ܥܺܕܬܳܐ ܪܰܒܬܳܐ.<br> <sup>11</sup> ܐܳܦ ܐܰܢ̱ܬ ܡܳܪܝܳܐ ܠܳܐ ܬܶܟܠܶܐ ܡܶܢܝ̱ ܖ̈ܰܚܡܰܝܟ. ܐܶܠܳܐ ܖ̈ܰܚܡܰܝܟ ܘܗܰܝܡܳܢܽܘܬܳܟ ܒܟܽܠܙܒܰܢ ܢܢܰܛܪܽܘܢܳܢܝ̱.<br> <sup>12</sup> ܡܶܛܽܠ ܕܚܰܕܖ̈ܳܢܝ̱ ܒܺܝ̈ܫܳܬܳܐ ܕܠܳܐ ܡܶܢܝܳܢ. ܘܰܐܕܪܟܽܘܢܝ̱ ܚܛܳܗܰܝ̈ ܘܠܳܐ ܐܶܫܟܚܶܬ ܠܡܶܚܙܳܐ. ܘܰܥܫܶܢܘ ܡܶܢ ܣܰܥܪܳܐ ܕܪܺܝܫܝ̱ ܘܠܶܒܝ̱ ܫܰܒܩܰܢܝ̱.<br> <sup>13 </sup>ܨܒܺܝ ܡܳܪܝܳܐ ܠܰܡܦܰܨܳܝܽܘܬܰܢܝ̱. ܡܳܪܝܳܐ ܠܥܽܘܕܪܳܢܝ̱ ܟܰܬܰܪ.<br> <sup>14 </sup>ܢܶܒܗܬܽܘܢ ܘܢܰܚܦܪܽܘܢ ܐܰܝܠܶܝܢ ܕܒܳܥܶܝܢ ܠܡܶܩܛܰܠ ܠܢܰܦܫܝ̱. ܢܶܗܦܟܽܘܢ ܠܒܶܣܬܰܪܗܽܘܢ ܘܢܰܚܦܪܽܘܢ. ܐܰܝܠܶܝܢ ܕܨܳܒܶܝܢ ܠܒܺܝܫܬܝ̱.<br> <sup>15 </sup>ܢܶܬܡܗܽܘܢ ܒܬܶܢܝܳܐ ܕܒܶܗܬܰܬܗܽܘܢ ܐܰܝܠܶܝܢ ܕܶܐܡܰܪܘ ܥܠܰܝ ܐܶܗܶܐ ܐܶܗܶܐ.<br> <sup>16 </sup>ܢܶܚܕܽܘܢ ܒܳܟ ܟܽܠ ܕܒܳܥܶܝܢ ܠܳܟ. ܘܢܺܐܡܪܽܘܢ ܒܟܽܠܙܒܰܢ ܕܪܰܒ ܗܽܘ ܡܳܪܝܳܐ. ܐܰܝܠܶܝܢ ܕܪܳܚܡܺܝܢ ܦܽܘܪܩܳܢܳܟ.<br> <sup>17</sup> ܘܶܐܢܳܐ ܡܶܣܟܺܢܳܐ ܐ̱ܢܳܐ ܘܒܳܝܫܳܐ. ܡܳܪܝ ܐܶܬܚܰܫܰܒܘ ܥܠܰܝ. ܡܥܰܕܪܳܢܝ ܐܰܢ̱ܬ ܘܰܡܦܰܨܝܳܢܝ̱ ܐܰܠܳܗܝ ܠܳܐ ܬܰܘܚܰܪ.</span></p>

<p>&nbsp;</p>
<h1><span> <a name="_Toc512113219"></a>. 41  ܡܰܙܡܽܘܪܳܐ. ܡܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܛܽܘܒܰܘܗܝ ܠܡܰܢ ܕܚܳܐܰܪ ܒܡܶܣܟܺܢܳܐ. ܒܝܰܘܡܳܐ ܕܒܺܝܫܬܳܐ ܢܦܰܠܛܺܝܘܗܝ̱ ܡܳܪܝܳܐ.<br> <sup>2</sup> ܡܳܪܝܳܐ ܢܢܰܛܪܺܝܘܗܝ̱ ܘܢܰܚܶܝܘܗܝ̱ ܘܢܰܛܐܶܒ ܠܶܗ ܒܰܐܪܥܳܐ. ܘܠܳܐ ܢܰܫܠܡܺܝܘܗܝ̱ ܠܰܒܥܶܠܕ̈ܒܳܒܰܘܗܝ̱.<br> <sup>3</sup> ܡܳܪܝܳܐ ܢܣܰܡܟܺܝܘܗܝ̱ ܥܰܠ ܥܰܪܣܳܐ ܕܟܺܐܒܰܘ̈ܗܝ̱. ܘܟܽܠܶܗ ܡܰܫܟܒܶܗ ܗܦܰܟ ܒܟܽܘܪܗܳܢܶܗ.<br> <sup>4</sup> ܐܶܢܳܐ ܐܶܡܪܶܬ ܕܰܐܢ̱ܬ ܗܽܘ ܡܳܪܝ̱ ܪܰܚܶܡܥܠܰܝ. ܘܰܐܣܳܗ̇ ܠܢܰܦܫܝ̱ ܡܶܛܽܠ ܕܰܚܛܺܝܬ ܠܳܟ.<br> <sup>5</sup> ܒܥܶܠܕ̈ܒܳܒܰܝ ܐܶܡܰܪܘ ܥܠܰܝ ܒܺܝܫܬܳܐ. ܐܶܡܰܬܝ̱ ܕܶܝܢ ܡܺܝܬ ܘܶܐܒܰܕ ܫܡܶܗ.<br> <sup>6</sup> ܘܐܶܡܰܬܝ ܕܳܐܬܶܝܢ ܗ̱ܘܰܘ ܠܡܶܚܙܝܰܢܝ̱ ܕܰܓܳܠܽܘܬܳܐ ܡܡܰܠܠܺܝܢ ܗ̱ܘܰܘ. ܘܰܒܠܶܒܗܽܘܢ ܚܳܫܠܺܝܢ ܗ̱ܘܰܘ ܒܺܝܫܬܳܐ. ܢܳܦܩܺܝܢ ܗ̱ܘܰܘ ܠܫܽܘܩܳܐ ܘܰܡܡܰܠܠܺܝܢ.<br> <sup>7</sup> ܘܶܐܬܠܰܚܰܫܘ ܥܠܰܝ ܐܰܟܚܕܳܐ ܟܽܠܗܽܘܢ ܣܳܢ̈ܰܐܝ. ܘܶܐܬܚܰܫܰܒܘ ܥܠܰܝ ܒܺܝܫܬܳܐ.<br> <sup>8</sup> ܒܡܶܠܬܳܐ ܕܥܰܘܠܳܐ ܪܳܢܶܝܢ ܗ̱ܘܰܘ. ܡܶܟܺܝܠ ܕܰܫܟܶܒ ܠܳܐ ܡܰܘܣܶܦ ܠܰܡܩܳܡ.<br> <sup>9</sup> ܐܳܦ ܓܰܒܪܳܐ ܫܳܐܶܠ ܫܠܳܡܝ̱ ܕܰܬܟܺܝܠ ܐ̱ܢܳܐ ܥܠܰܘܗܝ ܐܳܟܶܠ ܠܰܚܡܝ̱ ܕܰܬܟܺܝܠ ܐ̱ܢܳܐ ܥܠܰܘܗܝ̱ ܣܰܓܺܝ ܐܶܬܢܟܶܠ ܥܠܰܝ.<br> <sup>10 </sup>ܘܰܐܢ̱ܬ ܡܳܪܝܳܐ ܪܰܚܶܡ ܥܠܰܝ. ܘܰܐܩܺܝܡܰܝܢܝ̱ ܘܶܐܦܪܽܘܥ ܐܶܢܽܘܢ.<br> <sup>11 </sup>ܒܗܳܕܶܐ ܝܶܕܥܶܬ ܕܨܳܒܶܐ ܐܰܢ̱ܬ ܒܺܝ. ܡܶܛܽܠ ܕܠܳܐ ܡܰܒܐܶܫ ܠܺܝ ܒܥܶܠܕܒܳܒܝ̱.<br> <sup>12</sup> ܠܺܝ ܕܶܝܢ ܒܬܰܡܺܝܡܽܘܬܝ̱ ܣܰܡܶܟܬܳܢܝ̱ ܘܰܐܩܺܝܡܬܳܢܝ̱ ܩܕܳܡܰܝܟ ܠܥܳܠܰܡ.<br> <sup>13</sup> ܒܪܺܝܟ ܗܽܘ ܡܳܪܝܳܐ ܐܰ‌ܠܳܗܳܐ ܕܺܝܣܪܳܐܶܝܠ ܡܶܢ ܥܳܠܰܡ ܘܰܥܕܰܡܳܐ ܠܥܳܠܰܡ ܐܰܡܺܝܢ ܘܰܐܡܺܝܢ.</span></p>

<p>&nbsp;</p>
<h1><span> <a name="_Toc512113220"></a>. 42  ܡܰܙܡܽܘܪܳܐ. ܡܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܝܟ ܐܰܝܠܳܐ ܕܓܳܥܶܐ ܥܰܠ ܦܨܺܝܕܳܐ ܕܡܰܝ̈ܳܐ. ܗܳܟܰܢܳܐ ܐܳܦ ܢܰܦܫܝ̱ ܓܳܥܝܳܐ ܠܘܳܬܳܟ ܡܳܪܝܳܐ.<br> <sup>2</sup> ܨܶܗܝܳܐ ܗ̱ܝ ܠܳܟ ܢܰܦܫܝ̱ ܐܰ‌ܠܳܗܳܐ ܚܰܝܳܐ. ܕܶܐܡܰܬܝ̱ ܐܺܬܶܐ ܘܶܐܚܙܶܐ ܐܰܦܰܝ̈ܟ.<br> <sup>3</sup> ܐܰ‌ܠܳܗܳܐ ܗܘܳܬ ܠܺܝ ܕܶܡܥܰܬܝ̱ ܡܶܐܟܽܘܠܬܳܐ ܒܺܐܝܡܳܡܳܐ ܘܰܒܠܺܠܝܳܐ. ܟܰܕ ܐܳܡܪܺܝܢ ܗ̱ܘܰܘ ܠܺܝ ܟܽܠܝܽܘܡ ܐܰܝܟܰܘ ܐܰܠܳܗܳܟ.<br> <sup>4</sup> ܗܳܠܶܝܢ ܐܶܬܕܰܟܪܶܬ ܘܶܐܬܛܰܪܦܰܬ ܢܰܦܫܝ̱. ܡܶܛܽܠ ܕܶܐܥܒܰܪ ܒܣܶܬܳܪܳܟ ܥܰܫܺܝܢܳܐ ܥܕܰܡܳܐ ܠܒܰܝܬܶܗ ܕܰܐ‌ܠܳܗܳܐ. ܒܩܳܠܳܐ ܕܬܶܫܒܽܘܚܬܳܐ ܘܰܕܬܰܘܕܺܝܬܳܐ ܣܰܓܺܝ̈ܐܶܐ ܚܳܕܶܝܢ.<br> <sup>5</sup> ܠܡܳܢܳܐ ܡܶܬܛܰܪܦܰܬܝ̱ ܢܰܦܫܝ̱ ܘܰܠܡܳܢܳܐ ܬܰܡܺܝܗܰܬܝ̱. ܣܰܟܳܝ ܠܰܐܠܳܗܳܐ ܡܶܛܽܠ ܕܬܽܘܒ ܐܰܘܕܶܐ ܠܶܗ ܠܦܳܪܽܘܩܳܐ ܕܰܐܦܰܝ̈ ܘܰܐܠܳܗܝ̱.<br> <sup>6</sup> ܥܠܰܝ ܢܰܦܫܝ̱ ܐܶܬܛܰܪܦܰܬ. ܡܶܛܽܠ ܗܳܢܳܐ ܐܶܬܕܟܰܪܬܳܟ ܡܶܢ ܐܰܪܥܳܐ ܕܝܽܘܪܕܢܳܢ ܘܡܶܢ ܚܶܪܡܽܘܢ ܘܡܶܢ ܛܽܘܪܳܐ ܙܥܽܘܪܳܐ.<br> <sup>7</sup> ܬܗܽܘܡܳܐ ܠܰܬܗܽܘܡܳܐ ܩܳܪܶܐ. ܩܳܠܳܐ ܠܩܳܠܳܐ ܕܡܰܝ̈ܳܐ ܕܢܳܣܟܰܝ̈ܟ. ܟܽܠܗܽܘܢ ܡܰܚܫܽܘܠܰܝ̈ܟ ܘܓܰܠܠܰܝ̈ܟ ܥܠܰܝ ܥܒܰܪܘ.<br> <sup>8</sup> ܒܺܐܝܡܳܡܳܐ ܢܶܦܩܽܘܕ ܡܳܪܝܳܐ ܖ̈ܰܚܡܰܘܗܝ̱. ܘܰܒܠܺܠܝܳܐ ܬܶܫܒ̈ܚܳܬܶܗ. ܥܰܡܝ̱ ܨܠܽܘܬܳܐ ܠܰܐܠܳܗܳܐ ܚܰܝܳܐ.<br> <sup>9</sup> ܐܶܡܪܶܬ ܠܰܐܠܳܗܳܐ ܕܰܠܡܳܢܳܐ ܛܥܰܝܬܳܢܝ̱. ܘܰܠܡܳܢܳܐ ܡܗܰܠܶܟ ܐ̱ܢܳܐ ܟܡܺܝܪܳܐܝܬ ܒܽܐܘܠܨܳܢܳܐ ܕܰܒܥܶܠܕ̈ܒܳܒܰܝ.<br> <sup>10</sup> ܒܰܬܒܳܪܳܐ ܕܓܰܖ̈ܡܰܝ ܚܰܣܕܽܘܢܝ̱ ܒܥܶܠܕ̈ܒܳܒܰܝ ܐܳܡܪܺܝܢ ܗ̱ܘܰܘ ܠܺܝ ܟܽܠ ܝܽܘܡ ܐܰܝܟܰܘ ܐܰܠܳܗܳܟ.<br> <sup>11</sup> ܠܡܳܢܳܐ ܡܶܬܛܰܪܦܰܬܝ̱ ܢܰܦܫܝ̱ ܘܰܠܡܳܢܳܐ ܬܰܡܺܝܗܰܬܝ̱. ܣܰܟܳܝ ܠܰܐܠܳܗܳܐ ܡܶܛܽܠ ܕܬܽܘܒ ܐܰܘܕܶܐ ܠܶܗ ܠܦܳܪܽܘܩܳܐ ܕܰܐܦܰܝ̈ ܘܰܐܠܳܗܝ̱.</span></p>

<p>&nbsp;</p>
<h1><span> <a name="_Toc512113221"></a>. 43  ܡܰܙܡܽܘܪܳܐ. ܡܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܕܽܘܢ ܐܰ‌ܠܳܗܳܐ ܕܺܝܢܝ̱ ܘܰܬܒܰܥ ܬܒܰܥܬܝ̱ ܡܶܢ ܥܰܡܳܐ ܕܠܳܐ ܡܪܰܚܡܳܢ.<br> <sup>2</sup> ܘܡܶܢ ܓܰܒܖ̈ܶܐ ܥܰܘ̈ܳܠܶܐ ܘܢܰܟܽܘ̈ܠܬܳܢܶܐ ܦܰܨܳܢܝ̱. ܡܶܛܽܠ ܕܰܐܢ̱ܬ ܗܽܘ ܐܰ‌ܠܳܗܳܐ ܕܚܰܝܠܝ̱ ܘܰܠܡܳܢܳܐ ܛܥܰܝܬܳܢܝ̱. ܘܰܠܡܳܢܳܐ ܡܗܰܠܶܟ ܐ̱ܢܳܐ ܟܡܺܝܪܳܐܺܝܬ ܒܽܐܘܠܨܳܢܳܐ ܕܰܒܥܶܠܕ̈ܒܳܒܰܝ.<br> <sup>3</sup> ܫܰܕܰܪ ܢܽܘܗܪܳܟ ܘܗܰܝܡܳܢܽܘܬܳܟ ܘܰܢܒܰܝܐܽܘܢܳܢܝ̱. ܘܢܰܝܬܽܘܢܳܢܝ̱ ܠܛܽܘܪܳܟ ܩܰܕܺܝܫܳܐ ܘܰܠܡܰܫܟܢܳܟ.<br> <sup>4</sup> ܘܺܐܬܶܐ ܠܘܳܬ ܡܰܕܒܚܶܗ ܕܰܐ‌ܠܳܗܳܐ. ܘܰܠܘܳܬ ܐܰ‌ܠܳܗܳܐ ܕܰܡܚܰܕܶܐ ܛܰܠܝܽܘܬܝ̱. ܐܰܘܕܶܐ ܠܳܟ ܒܟܶܢܳܪܳܐ ܐܰ‌ܠܳܗܳܐ ܐܰܠܳܗܝ.<br> <sup>5</sup> ܠܡܳܢܳܐ ܡܶܬܛܰܪܦܰܬܝ̱ ܢܰܦܫܝ̱ ܘܰܠܡܳܢܳܐ ܟܳܪܝܳܐ ܠܶܟܝ̱. ܣܰܟܳܝ ܠܰܐܠܳܗܳܐ ܡܶܛܽܠ ܕܬܽܘܒ ܐܰܘܕܶܐ ܠܶܗ ܠܦܳܪܽܘܩܳܐ ܕܰܐܦܰܝ̈ ܘܰܐܠܳܗܝ̱.</span></p>

<p>&nbsp;</p>
<h1><span> <a name="_Toc512113222"></a>. 44  ܡܰܙܡܽܘܪܳܐ. ܡܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܫܡܰܥܢܰܢ ܒܶܐܕ̈ܢܰܝܢ. ܐܳܦ ܐܰܒܳܗܰܝ̈ܢ ܐܶܫܬܰܥܺܝܘ ܠܰܢ. ܡܶܕܶܡ ܕܰܥܒܰܕܬ ܒܝܰܘ̈ܡܰܝܗܽܘܢ ܒܝܰܘ̈ܡܳܬܳܐ ܩܰܕ̈ܡܳܝܶܐ.<br> <sup>2</sup> ܐܺܝܕܳܟ ܐܰܘܒܕܰܬ ܠܥܰܡ̈ܡܶܐ ܘܰܢܨܰܒܬ ܐܶܢܽܘܢ. ܘܰܐܒܐܶܫܬ ܠܡܰܠܟ̈ܘܳܬܳܐ ܘܫܰܪܰܪܬ ܐܶܢܽܘܢ.<br> <sup>3</sup> ܡܶܛܽܠ ܕܠܳܐ ܗܘܳܐ ܒܚܰܪܒܗܽܘܢ ܝܺܪܶܬܘ ܐܰܪܥܳܐ ܐܳܦܠܳܐ ܕܪܳܥܗܽܘܢ ܦܪܰܩ ܐܶܢܽܘܢ. ܐܶܠܳܐ ܝܰܡܺܝܢܳܟ ܘܰܕܪܳܥܳܟ ܘܢܽܘܗܪܳܐ ܕܰܐܦܰܝ̈ܟ ܕܰܨܒܰܝܬ ܒܗܽܘܢ.<br> <sup>4</sup> ܐܰܢ̱ܬ ܗܽܘ ܐܰ‌ܠܳܗܳܐ ܡܰܠܟܝ̱. ܕܰܦܩܰܕܬ ܥܰܠ ܦܽܘܪܩܳܢܶܗ ܕܝܰܥܩܽܘܒ.<br> <sup>5</sup> ܒܳܟ ܢܕܰܩܰܪ ܠܰܒܥܶܠܕ̈ܒܳܒܰܝܢ. ܘܡܶܛܽܠ ܫܡܳܟ ܢܕܽܘܫ ܠܣܳܢܰܐܝ̈ܢ.<br> <sup>6</sup> ܡܶܛܽܠ ܕܠܳܐ ܗܘܳܐ ܥܰܠ ܩܶܫ̈ܬܳܬܰܢ ܬܟܺܝܠܺܝܢܰܢ. ܐܳܦܠܳܐ ܥܰܠ ܙܰܝܢܰܢ ܕܢܶܦܪܩܰܢ.<br> <sup>7</sup> ܐܰܢ̱ܬ ܗܽܘ ܦܪܰܩܬܳܢ ܡܶܢ ܣܳܢܰܐܝ̈ܢ. ܘܰܐܒܗܶܬܬ ܠܰܒܥܶܠܕ̈ܒܳܒܰܝܢ.<br> <sup>8</sup> ܫܰܒܰܚܢܳܟ ܐܰ‌ܠܳܗܳܐ ܟܽܠܶܗ ܝܰܘܡܳܐ. ܘܠܰܫܡܳܟ ܠܥܳܠܰܡ ܢܰܘܕܶܐ.<br> <sup>9</sup> ܘܗܳܫܳܐ ܛܥܰܝܬܳܢ ܘܰܐܒܗܶܬܬܳܢ. ܘܠܳܐ ܢܳܦܶܩ ܐܰܢ̱ܬ ܒܚܰܝܠܰܢ.<br> <sup>10 </sup>ܐܶܠܳܐ ܐܰܗܦܶܟܬܳܢ ܠܒܶܣܬܪܰܢ ܘܒܰܙܽܘܢ ܒܥܶܠܕ̈ܒܳܒܰܝܢ.<br> <sup>11 </sup>ܝܰܗܒܬܳܢ ܐܰܝܟ ܥܳܢ̈ܳܐ ܠܡܶܐܟܽܘܠܬܳܐ. ܘܒܰܕܰܪܬܳܢ ܒܶܝܬ ܥܰܡ̈ܡܶܐ.<br> <sup>12 </sup>ܙܰܒܶܢܬ ܠܥܰܡܳܟ ܕܠܳܐ ܕܡܰܝ̈ܳܐ. ܘܠܳܐ ܐܰܣܓܺܝܬ ܚܽܘܠܳܦܗܽܘܢ.<br> <sup>13 </sup>ܥܒܰܕܬܳܢ ܚܶܣܕܳܐ ܠܰܫܒܳܒܰܝ̈ܢ. ܘܡܽܘܝܳܩܳܐ ܘܒܽܘܙܳܚܳܐ ܠܰܐܝܠܶܝܢ ܕܰܚܕܳܖ̈ܰܝܢ ܐܶܢܽܘܢ.<br> <sup>14 </sup>ܥܒܰܕܬܳܢ ܠܡܰܬܠܳܐ ܒܶܝܬ ܥܰܡ̈ܡܶܐ. ܘܰܢܝܳܕܳܐ ܕܪܺܝܫܳܐ ܒܶܐܡ̈ܘܳܬܳܐ.<br> <sup>15 </sup>ܘܟܽܠܶܗ ܝܰܘܡܳܐ ܒܶܗܬܰܬܝ̱ ܩܕܳܡܰܝ ܗܺܝ. ܘܒܶܗܬܬܳܐ ܕܰܐܦܰܝ̈ ܟܰܣܝܰܬܰܢܝ̱.<br> <sup>16 </sup>ܡܶܢ ܩܳܠܳܐ ܕܰܡܚܰܣܶܕ ܘܰܡܓܰܕܶܦ. ܘܡܶܢ ܩܕܳܡ ܒܥܶܠܕܒܳܒܳܐ ܕܡܶܬܢܰܩܰܡ.<br> <sup>17</sup> ܗܳܠܶܝܢ ܟܽܠܗܶܝܢ ܓܕܰܫ̈ܝ̱ ܠܰܢ ܘܠܳܐ ܛܥܰܝܢܳܟ. ܘܠܳܐ ܕܰܓܶܠܢܰܢ ܒܰܩܝܳܡܳܟ.<br> <sup>18</sup> ܘܠܳܐ ܗܦܰܟܢ ܠܒܶܣܬܪܰܢ. ܘܠܳܐ ܐܰܗܦܶܟܢ ܫܒܺܝ̈ܠܰܝܢ ܡܶܢ ܐܽܘܪܚܳܟ.<br> <sup>19</sup> ܡܶܛܽܠ ܕܡܰܟܶܟܬܳܢ ܒܰܐܬܪܳܐ ܬܶܢܝܳܢܳܐ. ܘܟܰܣܺܝܬܳܢ ܒܛܶܠܳܠܰܝ̈ ܡܰܘܬܳܐ.<br> <sup>20</sup> ܘܠܳܐ ܛܥܰܝܢ ܫܡܶܗ ܕܰܐܠܳܗܰܢ. ܘܠܳܐ ܦܫܰܛܢ ܐܺܝܕܰܝ̈ܢ ܠܘܳܬ ܐܠܗ̈ܶܐ ܢܽܘܟܖ̈ܳܝܶܐ.<br> <sup>21 </sup>ܐܠܗܰܐ ܗ̱ܘ ܒܳܨܶܐ ܠܳܗ̇ ܠܗܳܕܶܐ. ܡܶܛܽܠ ܕܗܽܘ ܝܳܕܰܥ ܡܰܚܫ̈ܒܳܬܶܗ ܕܠܶܒܳܐ.<br> <sup>22 </sup>ܡܶܛܽܠܳܬܳܟ ܐܶܬܩܰܛܰܠܢ ܟܽܠ ܝܽܘܡ. ܘܶܐܬܚܫܶܒܢ ܐܰܝܟ ܐܶܡܖ̈ܶܐ ܠܢܶܟܣܬܳܐ.<br> <sup>23 </sup>ܐܶܬܬܥܺܝܪ ܘܠܳܐ ܬܶܕܡܰܟ ܡܳܪܝܳܐ. ܥܶܗܰܕܰܝܢ ܘܠܳܐ ܬܶܛܥܶܝܢ.<br> <sup>24 </sup>ܘܠܳܐ ܬܰܗܦܶܟ ܐܰܦܰܝ̈ܟ ܡܶܢܰܢ. ܘܠܳܐ ܬܶܛܥܶܐ ܡܽܘܟܳܟܰܢ ܐܘ̈ܠܨܳܢܰܝܢ.<br> <sup>25 </sup>ܡܶܛܽܠ ܕܡܶܟܰܬ ܥܰܠ ܥܰܦܪܳܐ ܢܰܦܫܰܢ. ܘܕܶܒܩܰܬ ܟܰܪܣܰܢ ܠܰܐܪܥܳܐ.<br> <sup>26 </sup>ܩܽܘܡ ܥܰܕܰܪܰܝܢ ܘܰܦܪܽܘܩܰܝܢ ܡܶܛܽܠ ܖ̈ܰܚܡܰܝܟ.</span></p>

<p>&nbsp;</p>
<h1><span> <a name="_Toc512113223"></a>. 45  ܡܰܙܡܽܘܪܳܐ. ܡܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܒܰܥ ܠܶܒܝ̱ ܦܶܬܓܳܡ̈ܶܐ ܛܳܒ̈ܶܐ. ܘܺܐܡܰܪ ܥܒܳܕܰܝ̈ ܠܡܰܠܟܳܐ. ܠܶܫܳܢܝ̱ ܩܰܢܝܶܗ ܕܣܳܦܪܳܐ ܡܗܺܝܪܳܐ.<br> <sup>2</sup> ܫܰܦܺܝܪ ܒܚܶܙܘܶܗ ܡܶܢ ܒܢܰܝ̈ܢܳܫܳܐ. ܐܶܬܢܣܶܟܘ ܖ̈ܰܚܡܶܐ ܥܰܠ ܣܶܦ̈ܘܳܬܳܟ. ܡܶܛܽܠ ܗܳܢܳܐ ܒܰܪܟܳܟ ܐܰ‌ܠܳܗܳܐ ܠܥܳܠܰܡ.<br> <sup>3</sup> ܐܰܪܡܳܐ ܣܰܝܦܳܐ ܒܚܰܨܰܝ̈ܟ ܓܰܢ̱ܒܳܪܳܐ. ܗܶܕܪܳܟ ܘܫܽܘܒܚܳܟ.<br> <sup>4</sup> ܘܫܽܘܒܚܳܟ ܙܳܟܶܐ. ܪܟܰܒ ܥܰܠ ܡܶܠܬܳܐ ܕܩܽܘܫܬܳܐ ܘܡܽܘܟܳܟܳܐ ܕܙܰܕܺܝܩܽܘܬܳܐ. ܢܳܡܽܘܣܳܟ ܒܕܶܚܠܬܳܐ ܕܝܰܡܺܝܢܳܟ.<br> <sup>5</sup> ܓܶܐܖ̈ܰܝܟ ܫܢܺܝܢܺܝܢ ܘܥܰܡ̈ܡܶܐ ܢܶܦܠܽܘܢ ܬܚܽܘܬܰܝܟ. ܒܠܶܒܳܐ ܕܰܒܥܶܠܕ̈ܒܳܒܰܘܗܝ̱ ܕܡܰܠܟܳܐ.<br> <sup>6</sup> ܟܽܘܪܣܝܳܟ ܐܰ‌ܠܳܗܳܐ ܠܥܳܠܰܡ ܥܳܠܡܺܝܢ. ܫܰܒܛܳܐ ܦܫܺܝܛܳܐ ܫܰܒܛܳܐ ܕܡܰܠܟܽܘܬܳܟ.<br> <sup>7</sup> ܪܚܶܡܬ ܙܰܕܺܝܩܽܘܬܳܐ ܘܰܣܢܰܝܬ ܥܰܘܠܳܐ. ܡܶܛܽܠ ܗܳܢܳܐ ܡܰܫܚܳܟ ܐܰ‌ܠܳܗܳܐ ܐܰܠܳܗܳܟ ܡܶܫܚܳܐ ܕܚܰܕܽܘܬܳܐ ܝܰܬܺܝܪ ܡܶܢ ܚܰܒܖ̈ܰܝܟ.<br> <sup>8</sup> ܡܽܘܪܳܐ ܘܩܰܣܝܳܐ ܘܶܐܣܛܰܩܛܳܐ ܡܒܰܣܡܝܢ ܟܽܠܗܽܘܢ ܠܒܽܘ̈ܫܰܝܟ. ܡܶܢ ܗܰܝܟܠܳܐ ܪܺܫܳܝܳܐ ܡܶܢ ܠܘܳܬܝ̱ ܚܰܕܝܽܘܟ.<br> <sup>9</sup> ܒܰܪܬ ܡܰܠܟܳܐ ܒܫܽܘܒܚܳܐ ܩܳܡܰܬ. ܘܡܰܠܟܬܳܐ ܡܶܢ ܝܰܡܺܝܢܳܟ. ܒܰܠܒܽܘܫܳܐ ܕܕܰܗܒܳܐ ܕܰܐܘܦܺܝܪ.<br> <sup>10</sup> ܫܡܰܥܝ̱ ܒܪܰܬܝ̱ ܘܰܚܙܳܝ ܘܰܨܠܳܝ ܐܶܕܢܶܟܝ̱. ܘܰܛܥܳܝ ܥܰܡܶܟܝ̱ ܘܒܶܝܬ ܐܰܒܽܘܟܝ̱.<br> <sup>11</sup> ܕܢܶܬܪܰܓܪܰܓ ܡܰܠܟܳܐ ܠܫܽܘܦܪܶܟܝ̱. ܡܶܛܽܠ ܕܗܽܘܝܽܘ ܡܳܪܶܟܝ̱ ܣܓܽܘܕܝ̱ ܠܶܗ.<br> <sup>12</sup> ܘܒܰܪܬ ܨܽܘܪ ܬܶܣܓܽܘܕ ܠܶܗ. ܒܩܽܘܖ̈ܒܳܢܶܐ ܐܰܦܰܝ̈ܟܝ̱ ܢܶܒܥܽܘܢ ܥܰܬܺܝܖ̈ܰܘܗܝ̱ ܕܥܰܡܳܐ.<br> <sup>13</sup> ܘܟܽܠܶܗ ܫܽܘܒܚܳܗ̇ ܕܒܰܪܬ ܡܰܠܟܳܐ ܡܶܢ ܠܓܰܘ. ܘܰܡܨܰܒܰܬ ܠܒܽܘܫܳܗ̇ ܒܕܰܗܒܳܐ ܛܳܒܳܐ.<br> <sup>14</sup> ܒܩܽܘܖ̈ܒܳܢܶܐ ܬܺܐܙܰܠ ܠܡܰܠܟܳܐ. ܘܢܰܘܒܠܽܘܢ ܒܬܽܘ̈ܠܳܬܳܐ ܚܰܒܖ̈ܳܬܳܗ̇ ܒܳܬܪܳܗ̇.<br> <sup>15</sup> ܘܢܺܐܙ̈ܳܠ̱ܢ ܒܚܰܕܽܘܬܳܐ ܘܰܒܒܰܣܺܝܡܽܘܬܳܐ. ܘܢܶܥ̈ܠܳܢ ܠܗܰܝܟܠܶܗ ܕܡܰܠܟܳܐ.<br> <sup>16</sup> ܚܠܳܦ ܐܰܒܳܗܰܝ̈ܟܝ̱ ܢܶܗܘܽܘܢ ܒܢܰܝ̈ܟܝ̱. ܥܒܶܕ ܐܶܢܽܘܢ ܫܰܠܺܝ̈ܛܶܐ ܒܟܽܠܳܗ̇ ܐܰܪܥܳܐ.<br> <sup>17</sup> ܘܢܶܬܕܟܰܪ ܫܡܳܟ ܒܟܽܠ ܕܳܪ ܘܕܳܪ. ܡܶܛܽܠ ܗܳܢܳܐ ܢܰܘܕܽܘܢ ܠܳܟ ܥܰܡ̈ܡܶܐ ܠܥܳܠܰܡ ܥܳܠܡܺܝܢ.</span></p>

<p>&nbsp;</p>
<h1><span> <a name="_Toc512113224"></a>. 46  ܡܰܙܡܽܘܪܳܐ. ܡܘ</span></h1>
<p>&nbsp;</p>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܠܳܗܰܢ ܒܶܝܬ ܓܰܘܣܰܢ ܥܰܫܺܝܢܳܐ. ܘܰܡܥܰܕܪܳܢܰܢ ܒܙܰܒ̈ܢܶܐ ܕܽܐܘܠܨܳܢܳܐ.<br> <sup>2</sup> ܐܶܫܬܟܰܚܬ ܠܰܢ ܒܟܽܠܙܒܰܢ. ܡܶܛܽܠ ܗܳܢܳܐ ܠܳܐ ܕܳܚܠܺܝܢܰܢ. ܡܳܐ ܕܙܳܝܥܳܐ ܐܰܪܥܳܐ ܘܙܳܝܥܺܝܢ ܛܽܘܖ̈ܶܐ ܒܠܶܒܳܐ ܕܝܰܡ̈ܡܶܐ.<br> <sup>3</sup> ܢܶܬܕܰܠܚܽܘܢ ܡܰܝ̈ܗܽܘܢ ܘܢܶܬܗܰܦܟܽܘܢ. ܘܰܢܙܽܘܥܽܘܢ ܛܽܘܖ̈ܶܐ ܒܥܽܘܫܢܶܗ.<br> <sup>4</sup> ܬܰܦ̈ܶܐ ܕܢܰܗܖ̈ܰܘܳܬܳܐ ܢܚܰܕܽܘܢ ܒܰܡܕܺܝܢ̱ܬܶܗ ܕܰܐܠܳܗܰܢ. ܩܰܕܺܝܫ ܗܽܘ ܒܶܝܬ ܡܰܫܪܝܶܗ ܕܰܡܪܰܝܡܳܐ.<br> <sup>5</sup> ܐܰ‌ܠܳܗܳܐ ܒܓܰܘܳܗ̇ ܠܳܐ ܬܙܽܘܥ. ܢܥܰܕܪܺܝܗ̇ ܐܰ‌ܠܳܗܳܐ ܒܥܶܕܳܢ ܨܰܦܪܳܐ.<br> <sup>6</sup> ܐܶܫܬܓܶܫܘ ܥܰܡ̈ܡܶܐ ܘܙܳܥ̈ܝ ܡܰܠܟ̈ܘܳܬܳܐ. ܐܰܪܺܝܡ ܩܳܠܶܗ ܘܙܳܥܰܬ ܐܰܪܥܳܐ.<br> <sup>7</sup> ܡܳܪܝܳܐ ܚܰܝܠܬܳܢܳܐ ܥܰܡܰܢ. ܘܰܡܥܰܕܪܳܢܰܢ ܐܰܠܳܗܶܗ ܕܝܰܥܩܽܘܒ.<br> <sup>8</sup> ܬܰܘ ܚܙܰܘ ܥܒܳܕܰܘ̈ܗܝ ܕܰܐ‌ܠܳܗܳܐ. ܕܥܳܒܶܕ ܬܶܕܡܖ̈ܳܬܳܐ ܒܰܐܪܥܳܐ.<br> <sup>9</sup> ܘܡܒܰܛܶܠ ܩܖ̈ܳܒܶܐ ܡܶܢ ܣܰܘ̈ܦܶܝܗ̇ ܕܰܐܪܥܳܐ. ܩܶܫ̈ܬܳܬܳܐ ܡܬܰܒܰܪ ܘܰܡܬܰܒܰܪ ܢܰܝܙ̈ܟܶܐ. ܘܡܰܖ̈ܟܒܳܬܳܐ ܡܰܘܩܶܕ ܒܢܽܘܪܳܐ.<br> <sup>10</sup> ܐܶܬܦܢܰܘ ܘܕܰܥܘ ܕܶܐܢܳܐ ܐ̱ܢܳܐ ܐܰ‌ܠܳܗܳܐ. ܐܶܬܬܪܺܝܡܶܬ ܒܥܰܡ̈ܡܶܐ ܘܶܐܬܬܪܺܝܡܶܬ ܒܰܐܪܥܳܐ. ܡܳܪܝܳܐ ܚܰܝܠܬܳܢܳܐ ܥܰܡܰܢ. ܘܰܡܥܰܕܪܳܢܰܢ ܐܰܠܳܗܶܗ ܕܝܰܥܩܽܘܒ.</span></p>

<p>&nbsp;</p>
<h1><span> <a name="_Toc512113225"></a>. 47  ܡܰܙܡܽܘܪܳܐ. ܡܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܟܽܠܟܽܘܢ ܥܰܡ̈ܡܶܐ ܩܽܘܫܘ ܟܰܦܳܐ. ܘܫܰܒܰܚܘ ܠܰܐܠܳܗܳܐ ܒܩܳܠܐ ܕܫܽܘܒܚܳܐ.<br> <sup>2</sup> ܡܶܛܽܠ ܕܡܳܪܝܳܐ ܡܪܰܝܡܳܐ ܘܰܕܚܺܝܠܐ. ܗܽܘܝܽܘ ܡܰܠܟܳܐ ܪܰܒܳܐ ܥܰܠ ܟܽܠܳܗ̇ ܐܰܪܥܳܐ.<br> <sup>3</sup> ܕܫܰܥܒܶܕ ܠܰܢ ܥܰܡ̈ܡܶܐ ܬܚܽܘܬܰܝܢ. ܘܶܐܡ̈ܘܳܬ݂ܳܐ ܬܚܶܝܬ ܖ̈ܶܓܠܰܝܢ.<br> <sup>4</sup> ܐܰܓܒܝܰܢ ܝܳܪܬܽܘܬܶܗ ܘܺܐܝܩܳܪܶܗ ܕܝܰܥܩܽܘܒ ܕܰܪܚܶܡ.<br> <sup>5</sup> ܣܠܶܩ ܐܰ‌ܠܳܗܳܐ ܒܫܽܘܒܚܳܐ ܡܳܪܝܳܐ ܒܩܳܠܐ ܕܩܰܪܢܳܐ.<br> <sup>6</sup> ܙܡܰܪܘ ܠܰܐܠܳܗܳܐ ܒܫܽܘܒܚܳܐ ܙܡܰܪܘ ܠܡܰܠܟܰܢ.<br> <sup>7</sup> ܡܶܛܽܠ ܕܡܰܠܟܳܐ ܕܟܽܠܳܗ̇ ܐܰܪܥܳܐ ܐܰܠܳܗܰܐ ܗ̱ܘ ܙܡܰܪܘ ܠܶܗ ܫܒܚܳܐ.<br> <sup>8</sup> ܐܰܡܠܶܟ ܐܰ‌ܠܳܗܳܐ ܥܰܠ ܥܰܡ̈ܡܶܐ. ܐܰ‌ܠܳܗܳܐ ܝܺܬܶܒ ܥܰܠ ܟܽܘܪܣܝܶܗ ܩܰܕܺܝܫܳܐ.<br> <sup>9</sup> ܫܰܠܺܝ̈ܛܳܢܶܐ ܕܥܰܡ̈ܡܶܐ ܐܶܬܦܢܰܘ ܠܘܳܬ ܐܰܠܳܗܶܗ ܕܰܐܒܪܳܗܳܡ. ܡܶܛܽܠ ܕܰܐ‌ܠܳܗܳܐ ܐܶܢܽܘܢ ܐܽܘܚܕܳܢܶܝ̈ܗ̇ ܕܰܐܪܥܳܐ ܘܛܳܒ ܐܶܬܬܪܺܝܡ.</span></p>

<p>&nbsp;</p>
<h1><span> <a name="_Toc512113226"></a>. 48  ܡܰܙܡܽܘܪܳܐ. ܡܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܪܰܒ ܗܽܘ ܡܳܪܰܢ ܘܰܡܫܰܒܰܚ ܪܰܘܪܒܳܐܺܝܬ ܒܰܩܪܺܝܬܶܗ ܕܰܐܠܳܗܰܢ. ܘܒܛܽܘܪܶܗ ܩܰܕܺܝܫܳܐ ܘܰܡܫܰܒܚܳܐ.<br> <sup>2</sup> ܚܰܕܽܘܬܳܐ ܒܟܽܠܳܗ̇ ܐܰܪܥܳܐ ܛܽܘܪܳܐ ܕܨܶܗܝܽܘܢ ܕܒܰܫܦܽܘ̈ܠܰܝ ܓܰܪܒܝܳܐ. ܩܪܺܝܬܶܗ ܗܺܝ ܕܡܰܠܟܳܐ ܪܰܒܳܐ.<br> <sup>3</sup> ܐܰ‌ܠܳܗܳܐ ܒܣܳܚܖ̈ܳܬܳܗ̇ ܡܰܘܕܰܥ ܥܽܘܫܢܶܗ.<br> <sup>4</sup> ܡܶܛܽܠ ܕܗܳܐ ܡܰܠܟ̈ܶܐ ܐܶܬܛܰܝܰܒܘ ܘܰܥܒܰܪܘ ܐܰܟܚܕܳܐ.<br> <sup>5</sup> ܗܶܢܽܘܢ ܚܙܰܘ ܘܰܬܡܰܗܘ ܘܙܳܥܘ.<br> <sup>6</sup> ܘܰܪܬܺܝܬܳܐ ܐܶܚܰܕ ܐܶܢܽܘܢ. ܘܚܶܒ̈ܠܐ ܐܰܝܟ ܕܝܳܠܶܕܬܳܐ.<br> <sup>7</sup> ܒܪܽܘܚܳܐ ܥܰܫܺܝܢܬܳܐ ܢܶܬܬܰܒܖ̈ܳܢ ܐܶܠܦ̈ܶܐ ܕܬܰܪܫܺܝܫ.<br> <sup>8</sup> ܐܰܝܟ ܕܰܫܡܰܥܢ ܗܳܟܰܢܳܐ ܚܙܰܝܢ. ܒܰܩܪܺܝܬܶܗ ܕܡܳܪܝܳܐ ܚܰܝܠܬܳܢܳܐ. ܒܰܩܪܺܝܬܶܗ ܕܰܐܠܳܗܰܢ. ܐܰ‌ܠܳܗܳܐ ܢܰܬܩܢܺܝܗ̇ ܥܕܰܡܳܐ ܠܥܳܠܰܡ.<br> <sup>9</sup> ܣܰܒܰܪܢ ܐܰ‌ܠܳܗܳܐ ܠܛܰܝܒܽܘܬܳܟ ܒܓܰܘܶܗ ܕܗܰܝܟܠܳܟ.<br> <sup>10</sup> ܐܰܝܟ ܫܡܳܟ ܐܰ‌ܠܳܗܳܐ ܗܳܟܰܢܳܐ ܬܶܫܒ̈ܚܳܬܳܟ. ܥܕܰܡܳܐ ܠܣܰܘ̈ܦܶܝܗ̇ ܕܰܐܪܥܳܐ ܙܰܕܺܝܩܽܘܬܳܐ ܡܰܠܝܳܐ ܝܰܡܺܝܢܳܟ.<br> <sup>11</sup> ܢܶܚܕܶܐ ܛܽܘܪܳܐ ܕܨܶܗܝܽܘܢ ܘܰܢܕܽܘ̈ܨܳܢ ܒܢ̈ܳܬ ܝܺܗܽܘܕܳܐ ܡܶܛܽܠ ܕܺܝܢܰܝ̈ܟ ܡܳܪܝܳܐ.<br> <sup>12</sup> ܐܶܬܟܰܪܟܽܘܗ̇ ܠܨܶܗܝܽܘܢ ܘܚܽܘܕܪܽܘܗ̇ ܘܰܡܢܰܘ ܡܰܓܕ̈ܠܶܝܗ̇.<br> <sup>13</sup> ܣܺܝܡܘ ܠܶܒܟܽܘܢ ܥܰܠ ܚܰܝܠܳܗ̇ ܘܰܥܩܽܘܪܘ ܣܳܚܖ̈ܳܬܳܗ̇. ܕܬܶܫܬܰܥܽܘܢ ܠܕܳܪܳܐ ܐ̱ܚܪܳܝܳܐ.<br> <sup>14</sup> ܕܗܳܢܰܘ ܐܰ‌ܠܳܗܳܐ ܐܰܠܳܗܰܢ ܠܥܳܠܰܡ ܘܰܠܥܳܠܰܡ ܥܳܠܡܺܝܢ. ܕܗܽܘ ܢܕܰܒܪܰܢ ܠܥܶܠ ܡܶܢ ܡܰܘܬܳܐ.</span></p>

<p>&nbsp;</p>
<h1><span> <a name="_Toc512113227"></a>. 49  ܡܰܙܡܽܘܪܳܐ. ܡܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܡܰܥܘ ܗܳܕܶܐ ܟܽܠܟܽܘܢ ܥܰܡ̈ܡܶܐ. ܘܨܽܘܬ ܟܽܠ ܝܳܬܒܰܝ̈ ܐܰܪܥܳܐ.<br> <sup>2</sup> ܒܢܰܝ̈ ܐܰܪܥܳܐ ܘܰܒܢܰܝ̈ܢܳܫܳܐ. ܐܰܟܚܕܳܐ ܥܰܬܺܝܖ̈ܶܐ ܘܡܶܣ̈ܟܺܢܶܐ.<br> <sup>3</sup> ܦܽܘܡܝ̱ ܢܡܰܠܶܠ ܚܶܟܡܬܳܐ. ܘܪܶܢܝܶܗ ܕܠܶܒܝ̱ ܣܽܘܟܳܠܐ.<br> <sup>4</sup> ܐܶܨܠܶܐ ܐܶܕܢܰܝ̈ ܠܡ̈ܰܬܠܶܐ. ܘܶܐܡܰܠܶܠ ܒܟܶܢܳܪܳܐ ܐܽܘܚ̈ܕܳܬܝ̱.<br> <sup>5</sup> ܠܳܐ ܕܳܚܶܠ ܐ̱ܢܳܐ ܒܝܰܘ̈ܡܳܬܳܐ ܒܺܝ̈ܫܶܐ. ܥܰܘܠܳܐ ܕܰܒܥܶܠܕ̈ܒܳܒܰܝ ܟܰܪܟܰܢܝ̱.<br> <sup>6</sup> ܟܽܠ ܕܰܬܟܺܝܠܺܝܢ ܥܰܠ ܚܰܝܠܗܽܘܢ ܘܡܶܫܬܰܒܗܪܺܝܢ ܒܣܽܘܓܳܐܐ ܕܥܽܘܬܪܗܽܘܢ.<br> <sup>7</sup> ܐܰܚܳܐ ܠܳܐ ܦܳܪܶܩ ܘܓܰܒܪܳܐ ܠܳܐ ܝܳܗܶܒ ܠܰܐܠܳܗܳܐ ܦܽܘܪܩܳܢܶܗ.<br> <sup>8</sup> ܝܰܩܺܝܪ ܗܽܘ ܦܽܘܪܩܳܢܳܐ ܕܢܰܦܫܗܽܘܢ.<br> <sup>9</sup> ܠܺܐܝ ܠܥܳܠܰܡ ܕܬܺܚܶܐ ܠܥܳܠܰܡ ܥܳܠܡܺܝܢ. ܘܠܳܐ ܬܶܚܙܶܐ ܚܒܳܠܳܐ.<br> <sup>10</sup> ܟܰܕ ܬܶܚܙܶܐ ܚܰܟܺܝ̈ܡܶܐ ܕܡܳܝܬܺܝܢ. ܐܰܟܚܕܳܐ ܣܰܟ̈ܠܶܐ ܘܚܰܣܺܝܖ̈ܰܝ ܪܶܥܝܳܢܳܐ ܕܳܐܒܕܺܝܢ. ܘܫܳܒܩܺܝܢ ܩܶܢܝܳܢܗܽܘܢ ܠܰܐ̱ܚܖ̈ܳܢܶܐ.<br> <sup>11</sup> ܩܰܒܖ̈ܰܝܗܽܘܢ ܒܳܬܰܝ̈ܗܽܘܢ ܠܥܳܠܰܡ. ܘܡܰܥܡܰܪܗܽܘܢ ܠܕܳܪܕܳܖ̈ܺܝܢ. ܘܩܳܪܶܝܢ ܫܡܳܗ̈ܶܐ ܒܰܐܪܥܳܐ.<br> <sup>12</sup> ܒܰܪܢܳܫܳܐ ܒܺܐܝܩܳܪܶܗ ܠܳܐ ܐܶܬܒܰܝܰܢ. ܐܶܠܳܐ ܐܶܫܬܠܶܡ ܠܰܒܥܺܝܪܳܐ ܘܶܐܬܕܰܡܺܝ ܠܳܗ̇.<br> <sup>13</sup> ܗܳܢܰܘ ܫܒܺܝܠܗܽܘܢ ܬܽܘܩܰܠܬܳܐ ܠܢܰܦܫܗܽܘܢ. ܘܰܐ̱ܚܪܳܝܰܬ ܒܦܽܘܡܗܽܘܢ ܢܶܪܥܽܘܢ.<br> <sup>14</sup> ܐܰܝܟ ܥܳܢ̈ܳܐ ܠܰܫܝܽܘܠ ܢܶܫܬܰܠܡܽܘܢ ܘܡܰܘܬܳܐ ܢܶܪܥܶܐ ܐܶܢܽܘܢ. ܘܢܶܫܬܰܠܛܽܘܢ ܒܗܽܘܢ ܬܖ̈ܺܝܨܶܐ ܒܨܰܦܪܳܐ. ܘܨܽܘܪܰܬܗܽܘܢ ܬܒܰܠܶܐ ܫܝܽܘܠ. ܘܡܶܢ ܬܶܫܒ̈ܚܳܬܗܽܘܢ ܢܶܬܕܰܚܩܽܘܢ.<br> <sup>15</sup> ܐܰ‌ܠܳܗܳܐ ܢܶܦܪܩܺܝܗ̇ ܠܢܰܦܫܝ̱. ܘܡܶܢ ܐܺܝܕܳܐ ܕܰܫܝܽܘܠ ܢܰܣܩܰܢܝ̱.<br> <sup>16</sup> ܠܳܐ ܬܶܕܚܰܠ ܡܳܐ ܕܥܳܬܰܪ ܓܰܒܪܳܐ ܘܣܳܓܶܐ ܐܺܝܩܳܪܳܐ ܕܒܰܝܬܶܗ.<br> <sup>17</sup> ܡܶܛܽܠ ܕܠܳܐ ܢܳܣܶܒ ܡܶܕܶܡ ܒܡܰܘܬܶܗ. ܐܳܦܠܳܐ ܢܳܚܶܬ ܒܳܬܪܶܗ ܫܽܘܒܚܶܗ.<br> <sup>18</sup> ܡܶܛܽܠ ܕܢܰܦܫܶܗ ܗܽܘ ܡܒܰܪܶܟ ܒܚܰܝܰܘ̈ܗܝ. ܘܢܰܘܕܶܐ ܠܳܟ ܟܰܕ ܬܰܛܐܶܒ ܠܶܗ.<br> <sup>19</sup> ܘܰܬܡܰܛܶܝܘܗܝ ܥܕܰܡܳܐ ܠܕܳܪܳܐ ܕܰܐܒܳܗܰܘ̈ܗܝ. ܥܕܰܡܳܐ ܠܥܳܠܰܡ ܠܳܐ ܢܶܚܙܶܐ ܢܽܘܗܪܳܐ.<br> <sup>20</sup> ܒܰܪܢܳܫܳܐ ܕܒܺܐܝܩܳܪܶܗ ܠܳܐ ܐܶܬܒܰܝܰܢ. ܐܶܠܳܐ ܐܶܫܬܠܶܡ ܠܚܰܝܽܘܬܳܐ ܘܶܐܬܕܰܡܺܝ ܠܳܗ̇.</span></p>

<p>&nbsp;</p>
<h1><span> <a name="_Toc512113228"></a>. 50  ܡܰܙܡܽܘܪܳܐ. ܢܢ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܠܳܗܝ ܐܰܠܳܗܺܝ̈ܢ ܡܳܪܝܳܐ ܡܰܠܶܠ. ܘܰܩܪܳܗ̇ ܠܰܐܪܥܳܐ ܡܶܢ ܡܰܕܢܳܚܰܘ̈ܗܝ̱ ܕܫܶܡܫܳܐ ܘܰܥܕܰܡܳܐ ܠܡܰܥܖ̈ܳܒܰܘܗܝ̱.<br> <sup>2</sup> ܡܶܢ ܨܶܗܝܽܘܢ ܟܠܺܝܠܳܐ ܡܫܰܒܚܳܐ ܐܰ‌ܠܳܗܳܐ ܚܰܘܺܝ.<br> <sup>3</sup> ܢܺܐܬܶܐ ܐܰ‌ܠܳܗܳܐ ܘܠܳܐ ܢܶܫܬܽܘܩ. ܘܢܽܘܪܳܐ ܬܶܐܟܽܘܠ ܩܕܳܡܰܘܗܝ̱. ܘܰܚܕܳܪܰܘܗܝ̱ ܬܶܬܓܰܘܙܰܠ ܛܳܒ.<br> <sup>4</sup> ܢܶܩܪܶܐ ܠܰܫܡܰܝܳܐ ܡܶܢ ܠܥܶܠ. ܘܰܐܪܥܳܐ ܠܰܡܕܳܢ ܥܰܡܶܗ.<br> <sup>5</sup> ܐܶܬܟܰܢܰܫܘ ܠܘܳܬܶܗ ܓܒܰܘ̈ܗܝ̱. ܕܰܡܩܺܝܡܺܝܢ ܩܝܳܡܶܗ ܥܰܠ ܕܶܒܚܬܳܐ.<br> <sup>6</sup> ܢܚܰܘܽܘܢ ܫܡܰܝ̈ܳܐ ܙܰܕܺܝܩܽܘܬܶܗ. ܡܶܛܽܠ ܕܰܐܠܳܗܰܐ ܗ̱ܘ ܕܰܝܳܢܳܐ.<br> <sup>7</sup> ܫܡܰܥ ܥܰܡܝ̱ ܘܺܐܡܰܪ ܠܳܟ. ܘܺܐܝܣܪܳܐܝܠ ܐܶܣܰܗܶܕ ܒܳܟ. ܐܶܢܳܐ ܐ̱ܢܳܐ ܐܰ‌ܠܳܗܳܐ ܐܰܠܳܗܳܟ.<br> <sup>8</sup> ܠܳܐ ܥܰܠ ܕܶܒܚܰܝ̈ܟ ܐܰܟܣܳܟ. ܘܰܥܠܰܘ̈ܳܬܳܟ ܠܽܘܩܒܰܠܝ̱ ܐܶܢܶܝܢ ܒܟܽܠܙܒܰܢ.<br> <sup>9</sup> ܠܳܐ ܐܶܣܰܒ ܡܶܢ ܒܰܝܬܳܟ ܬܰܘܖ̈ܶܐ. ܐܳܦܠܳܐ ܡܶܢ ܓܙܳܪܳܟ ܓܕܰܝ̈ܳܐ.<br> <sup>10 </sup>ܡܶܛܽܠ ܕܕܺܝܠܝ̱ ܗܺܝ ܟܽܠܳܗ̇ ܚܰܝܽܘܬܳܐ ܕܕܰܒܪܳܐ. ܘܰܒܥܺܝܪܳܐ ܕܰܒܛܽܘܖ̈ܶܐ ܘܬܰܘܖ̈ܶܐ.<br> <sup>11</sup> ܝܳܕܰܥ ܐ̱ܢܳܐ ܟܽܠܳܗ̇ ܦܳܪܰܚܬܳܐ ܕܰܫܡܰܝܳܐ. ܘܚܰܝܽܘܬܳܐ ܕܕܰܒܪܳܐ ܕܺܝܠܝ̱ ܗܺܝ.<br> <sup>12</sup> ܐܶܢ ܟܳܦܶܢ ܐ̱ܢܳܐ ܠܳܐ ܐܺܡܰܪ ܠܳܟ. ܡܶܛܽܠ ܕܕܺܝܠܝ̱ ܗܺܝ ܬܺܒܶܝܠ ܒܰܡܠܳܐܳܗ̇.<br> <sup>13</sup> ܠܳܐ ܐܳܟܶܠ ܐ̱ܢܳܐ ܒܶܣܪܳܐ ܕܰܐܖ̈ܘܳܢܶܐ. ܘܰܕܡܳܐ ܕܰܓܕܰܝ̈ܳܐ ܠܳܐ ܫܳܬܶܐ ܐ̱ܢܳܐ.<br> <sup>14 </sup>ܕܰܒܰܚ ܠܰܐܠܳܗܳܐ ܬܰܘܕܺܝܬܳܐ. ܘܫܰܠܶܡ ܠܰܡܪܰܝܡܳܐ ܢܶܕܖ̈ܰܝܟ.<br> <sup>15 </sup>ܘܰܩܪܺܝܢܝ̱ ܒܝܰܘܡܳܐ ܕܽܐܘܠܨܳܢܳܐ. ܐܶܥܰܫܢܳܟ ܘܰܬܫܰܒܚܰܢܝ̱.<br> <sup>16 </sup>ܠܚܰܛܳܝܳܐ ܐܳܡܰܪ ܠܶܗ ܐܰ‌ܠܳܗܳܐ. ܡܳܐ ܠܳܟ ܘܠܰܟܬܳܒ̈ܶܐ ܕܦܽܘ̈ܩܕܳܢܰܝ. ܕܰܫܩܰܠܬ ܩܝܳܡܝ̱ ܒܦܽܘܡܳܟ.<br> <sup>17 </sup>ܐܰܢ̱ܬ ܕܶܝܢ ܣܢܰܝܬ ܡܰܪܕܽܘܬܝ̱. ܘܰܫܕܰܝܬ ܡܶܠܰܝ̈ ܠܒܶܣܬܪܳܟ.<br> <sup>18 </sup>ܐܶܢ ܚܳܙܶܐ ܗ̱ܘܰܝܬ ܓܰܢܳܒܳܐ ܪܳܗܶܛ ܗ̱ܘܰܝܬ ܥܰܡܶܗ. ܘܥܰܡ ܓܰܝܳܪܳܐ ܡܢܳܬܳܟ ܣܳܐܶܡ ܗ̱ܘܰܝܬ.<br> <sup>19 </sup>ܦܽܘܡܳܟ ܡܡܰܠܶܠ ܗ̱ܘܳܐ ܒܺܝ̈ܫܳܬܳܐ. ܘܠܶܫܳܢܳܟ ܡܡܰܠܶܠ ܢܶܟܠܳܐ.<br> <sup>20 </sup>ܝܳܬܶܒ ܗ̱ܘܰܝܬ ܘܪܳܢܶܐ ܒܰܐܚܽܘܟ. ܘܰܒܒܰܪ ܐܶܡܳܟ ܡܡܰܝܶܩ ܗ̱ܘܰܝܬ.<br> <sup>21 </sup>ܗܳܠܶܝܢ ܟܽܠܗܶܝܢ ܥܒܰܕܬ ܘܫܶܬܩܶܬ ܠܳܟ. ܣܒܰܪܬ ܥܰܘܳܠܳܐ ܕܰܐܟܘܳܬܳܟ ܐܶܗܘܶܐ. ܐܰܟܣܳܟ ܕܶܝܢ ܘܶܐܣܕܽܘܪ ܐܶܢܶܝܢ ܠܥܺܢܰܝ̈ܟ.<br> <sup>22 </sup>ܐܶܣܬܰܟܰܠܘ ܒܗܳܕܶܐ ܐܰܝܠܶܝܢ ܕܛܳܥܶܝܢ ܠܰܐܠܳܗܳܐ. ܕܰܠܡܳܐ ܢܶܬܒܰܪܟܽܘܢ ܘܠܰܝܬ ܕܰܡܦܰܨܶܐ.<br> <sup>23 </sup>ܐܰܝܢܳܐ ܕܕܳܒܰܚ ܬܰܘܕܺܝܬܳܐ ܗܽܘ ܢܫܰܒܚܰܢܝ̱. ܘܬܰܡܳܢ ܐܶܚܰܘܶܝܘܗܝ̱ ܐܽܘܪܚܳܐ ܕܦܽܘܪܩܳܢܶܗ ܕܰܐܠܳܗܰܢ.</span></p>

<p>&nbsp;</p>
<h1><span> <a name="_Toc512113229"></a>. 51  ܡܰܙܡܽܘܪܳܐ. ܢܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܪܰܚܶܡ ܥܠܰܝ ܐܰ‌ܠܳܗܳܐ ܐܰܝܟ ܛܰܝܒܽܘܬܳܟ. ܘܰܐܝܟ ܣܽܘܓܳܐܐ ܕܖ̈ܰܚܡܰܝܟ ܠܚܺܝ ܚܛܳܗܰܝ̈.<br> <sup>2</sup> ܐܰܣܓܳܐ ܐܰܫܺܝܓܰܝܢܝ̱ ܡܶܢ ܥܰܘܠܝ̱. ܘܡܶܢ ܚܛܳܗܰܝ̈ ܕܰܟܳܢܝ̱.<br> <sup>3</sup> ܡܶܛܽܠ ܕܣܰܟ̈ܠܘܳܬ݂ܝ̱ ܝܳܕܰܥ ܐ̱ܢܳܐ. ܘܰܚܛܳܗܰܝ̈ ܠܽܘܩܒܰܠܝ̱ ܐܶܢܽܘܢ ܒܟܽܠܙܒܰܢ.<br> <sup>4</sup> ܠܳܟ ܒܰܠܚܽܘܕܰܝܟ ܚܛܺܝܬ. ܘܒܺܝ̈ܫܳܬܳܐ ܩܕܳܡܰܝܟ ܣܶܥܪܶܬ. ܡܶܛܽܠ ܕܬܶܙܕܰܕܰܩ ܒܡܶܠܬܳܟ ܘܬܶܙܟܶܐ ܒܕܺܝ̈ܢܰܝܟ.<br> <sup>5</sup> ܡܶܛܽܠ ܕܰܒܥܰܘܠܐ ܐܶܬܒܰܛܢܶܬ. ܘܒܰܚܛܳܗ̈ܶܐ ܒܛܶܢܬܰܢܝ̱ ܐܶܡܝ̱.<br> <sup>6</sup> ܐܰܢ̱ܬ ܕܶܝܢ ܒܩܽܘܫܬܐ ܨܒܰܝܬ. ܘܟܰܣ̈ܝܳܬܳܐ ܕܚܶܟܡܬܳܟ ܐܰܘܕܰܥܬܳܢܝ̱.<br> <sup>7</sup> ܪܽܘܣ ܥܠܰܝ ܒܙܽܘܦܳܐ ܘܶܐܬܕܰܟܶܐ. ܚܰܠܶܠܰܝܢܝ̱ ܒܶܗ ܘܡܶܢ ܬܰܠܓܳܐ ܐܶܚܘܰܪ.<br> <sup>8</sup> ܐܰܣܒܰܥܰܝܢܝ̱ ܒܽܘܣܳܡܳܟ ܘܚܰܕܽܘܬܳܟ. ܘܢܶܚܕܽܘܢ ܓܰܖ̈ܡܰܝ ܡܰܟܺܝ̈ܟܶܐ.<br> <sup>9</sup> ܐܰܗܦܶܟ ܐܰܦܰܝ̈ܟ ܡܶܢ ܚܛܳܗܰܝ̈. ܘܟܽܠܗܶܝܢ ܣܰܟ̈ܠܘܳܬ݂ܝ̱ ܠܚܺܝ.<br> <sup>10 </sup>ܠܶܒܳܐ ܕܰܟܝܳܐ ܒܪܺܝ ܒܺܝ ܐܰ‌ܠܳܗܳܐ. ܘܪܽܘܚܳܟ ܬܩܰܢܬܳܐ ܚܰܕܶܬ ܒܓܰܘܝ̱.<br> <sup>11 </sup>ܠܳܐ ܬܶܫܕܶܝܢܝ̱ ܡܶܢ ܩܕܳܡܰܝܟ. ܘܪܽܘܚܳܟ ܩܰܕܺܝܫܳܐ ܠܳܐ ܬܶܣܰܒ ܡܶܢܝ̱.<br> <sup>12</sup> ܐܶܠܳܐ ܐܰܗܦܶܟ ܠܺܝ ܒܽܘܣܳܡܳܟ ܘܦܽܘܪܩܳܢܳܟ. ܘܪܽܘܚܳܟ ܡܫܰܒܰܚܬܳܐ ܬܣܰܡܟܰܢܝ̱.<br> <sup>13</sup> ܕܰܐܠܶܦ ܠܥܰܘ̈ܳܠܶܐ ܐܽܘܪܚܳܟ. ܘܚܰܛܳܝ̈ܶܐ ܠܘܳܬܳܟ ܢܶܬܦܢܽܘܢ.<br> <sup>14</sup> ܦܰܨܳܢܝ̱ ܡܶܢ ܕܡܳܐ ܐܰܠܳܗܝ ܐܰ‌ܠܳܗܳܐ ܕܦܽܘܪܩܳܢܝ̱. ܘܰܢܫܰܒܰܚ ܠܶܫܳܢܝ̱ ܙܰܕܺܝܩܽܘܬܳܟ.<br> <sup>15</sup> ܡܳܪܝܳܐ ܦܬܰܚ ܠܺܝ ܣܶܦ̈ܘܳܬ݂ܝ̱. ܘܦܽܘܡܝ̱ ܢܙܰܡܰܪ ܬܶܫܒ̈ܚܳܬܳܟ.<br> <sup>16</sup> ܡܶܛܽܠ ܕܠܳܐ ܨܒܰܝܬ ܒܕܶܒ̈ܚܶܐ. ܐܳܦܠܳܐ ܒܝܰܩ̈ܕܶܐ ܫܰܠ̈ܡܶܐ ܐܶܬܪܰܥܺܝܬ.<br> <sup>17</sup> ܕܶܒܚܰܘ̈ܗܝ ܕܰܐ‌ܠܳܗܳܐ ܪܽܘܚܳܐ ܗ̱ܝ ܡܰܟܺܝܟܬܳܐ. ܠܶܒܳܐ ܫܚܺܝܩܳܐ ܐܰ‌ܠܳܗܳܐ ܠܳܐ ܡܰܣܠܶܐ.<br> <sup>18 </sup>ܐܰܛܐܶܒ ܒܨܶܒܝܳܢܳܟ ܠܨܶܗܝܽܘܢ. ܘܰܒܢܺܝ ܫܽܘܖ̈ܶܝܗ̇ ܕܽܐܘܪܺܫܠܶܡ.<br> <sup>19 </sup>ܗܳܝܕܶܝܢ ܬܶܨܛܒܶܐ ܒܕܶܒ̈ܚܶܐ ܕܩܽܘܫܬܳܐ ܘܰܒܝܰܩ̈ܕܶܐ ܫܰܠ̈ܡܶܐ. ܘܗܳܝܕܶܝܢ ܢܰܣܩܽܘܢ ܬܰܘܖ̈ܶܐ ܥܰܠ ܡܰܕܒܚܳܟ.</span></p>

<p>&nbsp;</p>
<h1><span> <a name="_Toc512113230"></a>. 52  ܡܰܙܡܽܘܪܳܐ. ܢܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܠܡܳܢܳܐ ܡܶܫܬܰܒܗܰܪ ܐܰܢ̱ܬ ܒܒܺܝܫܬܳܐ ܓܰܢ̱ܒܳܪܳܐ. ܘܥܰܠ ܡܚܰܣܝܳܐ ܟܽܠܝܽܘܡ ܥܰܘܠܳܐ ܡܶܬܚܰܫܰܒ ܠܶܫܳܢܳܟ.<br> <sup>2</sup> ܘܰܐܝܟ ܡܕܰܟܝܳܐ ܕܰܠܛܺܝܫ ܥܒܰܕܬ ܢܶܟܠܳܐ.<br> <sup>3</sup> ܪܚܶܡܬ ܒܺܝ̈ܫܳܬܳܐ ܡܶܢ ܛܳܒ̈ܳܬܳܐ. ܘܕܰܓܳܠܽܘܬܳܐ ܡܶܢ ܡܰܡܠܠܳܐ ܕܙܰܕܺܝܩܽܘܬܳܐ.<br> <sup>4</sup> ܪܚܶܡܬ ܠܟܽܠ ܕܰܡܡܰܠܠܺܝܢ ܥܰܘܠܳܐ ܘܰܠܠܶܫ̈ܳܢܶܐ ܢܰܟܽܘ̈ܠܬܳܢܶܐ.<br> <sup>5</sup> ܡܶܛܽܠ ܗܳܢܳܐ ܐܰ‌ܠܳܗܳܐ ܢܶܥܩܪܺܝܘܗܝ̱. ܘܢܶܣܚܦܺܝܘܗܝ̱ ܠܥܳܠܰܡ ܡܶܢ ܡܰܫܟܢܶܗ. ܘܥܶܩܳܪܶܗ ܡܶܢ ܐܰܪܥܳܐ ܕܚܰܝ̈ܶܐ.<br> <sup>6</sup> ܘܢܶܚܙܽܘܢ ܙܰܕܺܝ̈ܩܶܐ ܘܢܶܚܕܽܘܢ. ܘܰܢܣܰܒܪܽܘܢ ܒܡܳܪܝܳܐ.<br> <sup>7</sup> ܘܢܺܐܡܪܽܘܢ ܕܗܳܢܰܘ ܓܰܒܪܳܐ ܕܠܳܐ ܥܒܰܕ ܠܰܐܠܳܗܳܐ ܬܽܘܟܠܳܢܶܗ. ܐܶܠܳܐ ܐܶܬܬܟܶܠ ܥܰܠ ܣܽܘܓܳܐܐ ܕܥܽܘܬܪܶܗ ܘܶܐܬܬܪܺܝܡ ܒܩܶܢܝܳܢܶܗ.<br> <sup>8</sup> ܘܶܐܢܳܐ ܐܰܝܟ ܙܰܝܬܳܐ ܡܫܰܒܚܳܐ ܒܒܰܝܬܶܗ ܕܰܐ‌ܠܳܗܳܐ. ܣܰܒܪܶܬ ܒܛܰܝܒܽܘܬܶܗ ܕܰܐ‌ܠܳܗܳܐ ܠܥܳܠܰܡ ܘܰܠܥܳܠܰܡ ܥܳܠܡܺܝܢ.<br> <sup>9</sup> ܐܰܘܕܶܐ ܠܳܟ ܠܥܳܠܰܡ ܕܰܥܒܰܕܬ. ܘܶܐܣܰܒܰܪ ܫܡܳܟ ܠܕܳܪܕܳܖ̈ܺܝܢ ܠܽܘܩܒܰܠ ܙܰܕܺܝ̈ܩܰܝܟ.</span></p>

<p>&nbsp;</p>
<h1><span> <a name="_Toc512113231"></a>. 53  ܡܰܙܡܽܘܪܳܐ. ܢܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܳܡܰܪ ܥܰܘܳܠܳܐ ܒܠܶܒܶܗ ܕܠܰܝܬ ܐܰ‌ܠܳܗܳܐ. ܐܶܬܚܰܒܰܠܘ ܘܶܐܬܛܰܢܰܦܘ ܒܥܰܘܠܗܽܘܢ. ܘܠܰܝܬ ܕܥܳܒܶܕ ܛܳܒܬܳܐ.<br> <sup>2</sup> ܐܰ‌ܠܳܗܳܐ ܐܰܕܺܝܩ ܡܶܢ ܫܡܰܝܳܐ ܥܰܠ ܒܢܰܝ̈ܢܳܫܳܐ. ܕܢܶܚܙܶܐ ܐܶܢ ܐܺܝܬ ܕܣܰܟܽܘܠܬܳܢ ܘܒܳܥܶܐ ܠܰܐܠܳܗܳܐ.<br> <sup>3</sup> ܟܽܠܗܽܘܢ ܣܛܰܘ ܐܰܟܚܕܳܐ ܘܶܐܬܛܰܢܰܦܘ. ܘܠܰܝܬ ܕܥܳܒܶܕ ܛܳܒܬܳܐ ܐܳܦܠܳܐ ܚܰܕ.<br> <sup>4</sup> ܘܠܳܐ ܝܺܕܰܥܘ ܟܽܠ ܥܳܒ̈ܕܰܝ ܥܰܘܠܳܐ. ܐܰܝܠܶܝܢ ܕܳܐܟܠܺܝܢ ܗ̱ܘܰܘ ܠܥܰܡܝ̱ ܡܶܐܟܽܘܠܬܳܐ ܕܠܰܚܡܳܐ. ܘܠܰܐܠܳܗܳܐ ܠܳܐ ܩܪܰܘ.<br> <sup>5</sup> ܬܰܡܳܢ ܕܚܶܠܘ ܕܶܚܠܬܳܐ. ܐܰܬܰܪ ܕܠܰܝܬ ܗ̱ܘܳܐ ܕܶܚܠܬܳܐ. ܡܶܛܽܠ ܕܰܐ‌ܠܳܗܳܐ ܢܒܰܕܰܪ ܓܰܖ̈ܡܰܝܗܽܘܢ. ܕܰܐܝܠܶܝܢ ܕܫܳܦܪܺܝܢ ܠܰܒܢܰܝ̈ܢܳܫܳܐ. ܒܗܶܬܘ ܡܶܛܽܠ ܕܰܐ‌ܠܳܗܳܐ ܐܰܣܠܺܝ ܐܶܢܽܘܢ.<br> <sup>6</sup> ܡܰܢ ܢܶܬܶܠ ܡܶܢ ܨܶܗܝܽܘܢ ܦܽܘܪܩܳܢܳܐ ܠܺܝܣܪܳܐܶܝܠ. ܡܳܐ ܕܡܰܗܦܶܟ ܡܳܪܝܳܐ ܫܒܺܝܬܳܐ ܕܥܰܡܶܗ. ܢܕܽܘܨ ܝܰܥܩܽܘܒ ܘܢܶܚܕܶܐ ܐܺܝܣܪܳܐܝܶܠ.</span></p>

<p>&nbsp;</p>
<h1><span> <a name="_Toc512113232"></a>. 54  ܡܰܙܡܽܘܪܳܐ. ܢܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܒܰܫܡܳܟ ܦܪܽܘܩܰܝܢܝ̱. ܘܰܒܓܰܢ̱ܒܳܪܽܘܬܳܟ ܕܽܘܢܰܝܢܝ̱.<br> <sup>2</sup> ܐܰ‌ܠܳܗܳܐ ܫܡܰܥ ܨܠܽܘܬܝ̱. ܘܨܽܘܬ ܐܶܢܶܝܢ ܠܡܶܠܰܘ̈ܗܝ̱ ܕܦܽܘܡܝ̱.<br> <sup>3</sup> ܡܶܛܽܠ ܕܢܽܘܟܖ̈ܳܝܶܐ ܩܳܡܘ ܥܠܰܝ. ܘܥܰܫܺܝ̈ܢܶܐ ܒܥܰܐܗ̇ ܠܢܰܦܫܝ̱. ܘܠܳܐ ܚܰܫܒܽܘܟ ܐܰ‌ܠܳܗܳܐ.<br> <sup>4</sup> ܐܰ‌ܠܳܗܳܐ ܡܥܰܕܪܳܢܝ̱ ܡܳܪܝܳܐ ܡܣܰܡܟܳܢܳܗ̇ ܕܢܰܦܫܝ̱.<br> <sup>5</sup> ܐܰܝܬܳܐ ܒܺܝܫܬܳܐ ܥܰܠ ܒܥܶܠܕ̈ܒܳܒܰܝ. ܘܰܒܩܽܘܫܬܳܟ ܫܰܬܶܩ ܐܶܢܽܘܢ.<br> <sup>6</sup> ܘܶܐܢܳܐ ܒܦܽܘܪܫܳܢܳܐ ܐܶܕܰܒܰܚ ܠܳܟ. ܘܰܐܘܕܶܐ ܠܰܫܡܳܟ ܡܳܪܝܳܐ ܕܛܳܒ ܗܽܘ.<br> <sup>7</sup> ܕܡܶܢ ܟܽܠ ܥܳܩ̈ܳܢ ܦܰܨܺܝܬܳܢܝ̱. ܘܒܰܒܥܶܠܕ̈ܒܳܒܰܝ ܚܙܳܬ ܥܰܝܢܝ.</span></p>

<p>&nbsp;</p>
<h1><span> <a name="_Toc512113233"></a>. 55  ܡܰܙܡܽܘܪܳܐ. ܢܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܨܽܘܬ ܐܰ‌ܠܳܗܳܐ ܨܠܽܘܬܝ̱ ܘܠܳܐ ܬܰܗܡܶܐ ܡܶܢ ܒܳܥܽܘܬܝ̱.<br> <sup>2</sup> ܫܡܰܥܰܝܢܝ̱ ܘܰܥܢܺܝܢܝ̱ ܘܶܐܬܦܰܢ ܠܰܓܥܳܬܝ̱ ܘܰܫܡܰܥܰܝܢܝ̱.<br> <sup>3</sup> ܡܶܛܽܠ ܒܥܶܠܕ̈ܒܳܒܰܝ ܘܡܶܛܽܠ ܐܽܘܠܨܳܢܶܗ ܕܥܰܘܳܠܳܐ.<br> <sup>4</sup> ܡܶܛܽܠ ܕܰܨܠܰܘ ܥܠܰܝ ܥܰܘ̈ܳܠܶܐ ܘܣܰܩܪܽܘܢܝ̱.<br> <sup>5</sup> ܘܢܶܦܠܰܬ ܒܺܝ ܕܶܚܠܬܳܐ. ܘܟܰܣܝܽܘܢܝ̱ ܛܶܠܳܠܰܝ̈ ܡܰܘܬܳܐ.<br> <sup>6</sup> ܘܶܐܡܪܶܬ ܡܰܢ ܕܶܝܢ ܝܰܗܒ ܠܺܝ ܓܶܦ̈ܶܐ ܐܰܝܟ ܕܝܰܘܢܳܐ.<br> <sup>7</sup> ܘܦܶܪܚܶܬ ܘܫܶܟܢܶܬ ܘܰܐܪܚܩܶܬ. ܘܦܶܪܚܶܬ ܘܰܫܪܺܝܬ ܒܡܰܕܒܪܳܐ.<br> <sup>8</sup> ܘܟܰܬܪܶܬ ܠܡܰܢ ܕܰܡܦܰܨܶܐ ܠܺܝ ܡܶܢ ܪܽܘܚܳܐ ܕܥܰܠܥܳܠܳܐ.<br> <sup>9</sup> ܛܰܒܰܥ ܡܳܪܝ ܗܽܘܦܳܟܳܐ ܕܠܶܫܳܢܰܝ̈ܗܽܘܢ. ܡܶܛܽܠ ܕܰܚܙܺܝܬ ܚܶܪܝܳܢܳܐ ܘܕܺܝܢܳܐ ܒܰܩܪܺܝܬܳܐ.<br> <sup>10</sup> ܒܺܐܝܡܳܡܳܐ ܘܰܒܠܺܠܝܳܐ ܟܪܺܝܟܺܝܢ ܠܫܽܘܖ̈ܶܝܗ̇. ܥܰܘܠܳܐ ܘܫܽܘܩܪܳܐ ܒܓܰܘܳܗ̇ ܘܥܶܬܳܐ.<br> <sup>11</sup> ܘܠܳܐ ܥܳܢܶܕ ܡܶܢ ܫܽܘ̈ܩܶܝܗ̇ ܬܽܘܟܳܐ ܘܢܶܟܠܳܐ.<br> <sup>12</sup> ܠܳܐ ܗܘܳܐ ܓܶܝܪ ܒܥܶܠܕܒܳܒܝ̱ ܚܰܣܕܰܢܝ̱ ܕܶܐܣܰܝܒܰܪ. ܐܳܦܠܳܐ ܣܳܢܐܝ ܐܶܬܬܪܺܝܡ ܥܠܰܝ ܕܶܐܛܫܶܐ ܡܶܢܶܗ.<br> <sup>13</sup> ܐܰܢ̱ܬ ܗܽܘ ܒܰܪܢܳܫܳܐ ܕܰܐܟܘܳܬܝ̱. ܩܰܪܺܝܒܝ̱ ܘܪܳܚܡܝ̱.<br> <sup>14</sup> ܕܰܐܟܚܕܳܐ ܠܥܶܣܢ ܫܳܪܽܘܬܳܐ ܒܒܰܝܬܶܗ ܕܰܐ‌ܠܳܗܳܐ. ܟܰܕ ܡܗܰܠܟܺܝܢ ܗ̱ܘܰܝܢ ܒܰܐܘܝܽܘܬܳܐ.<br> <sup>15</sup> ܐܰܝܬܳܐ ܥܠܰܝܗܽܘܢ ܡܰܘܬܳܐ. ܘܢܶܚܬܽܘܢ ܟܰܕ ܚܰܝ݂ܺܝ݂̈ܢ ܠܰܫܝܽܘܠ. ܡܶܛܽܠ ܕܒܺܝܫܬܳܐ ܐܺܝܬ ܒܓܰܘܗܽܘܢ.<br> <sup>16 </sup>ܐܶܢܳܐ ܕܶܝܢ ܠܰܐܠܳܗܳܐ ܐܶܩܪܶܐ. ܘܰܐ‌ܠܳܗܳܐ ܢܶܦܪܩܰܢܝ̱.<br> <sup>17 </sup>ܒܪܰܡܫܳܐ ܘܰܒܨܰܦܪܳܐ ܘܰܒܛܰܗܪܳܐ ܐܶܪܢܶܐ ܘܺܐܡܰܪ ܘܰܐܫܡܰܥ ܩܳܠܝ̱.<br> <sup>18 </sup>ܦܰܨܳܗ̇ ܠܢܰܦܫܝ̱ ܡܶܢ ܐܰܝܠܶܝܢ ܕܚܳܟܡܺܝܢ ܠܺܝ. ܡܶܛܽܠ ܕܰܒܚܶܪܝܳܢܳܐ ܗܘܰܘ ܥܰܡܝ̱.<br> <sup>19 </sup>ܢܶܫܡܰܥ ܐܰ‌ܠܳܗܳܐ ܘܰܢܡܰܟܶܟ ܐܶܢܽܘܢ. ܗܰܘ ܕܺܐܝܬܰܘܗܝ̱ ܡܶܢ ܩܕܳܡ ܥܳܠܡ̈ܶܐ. ܠܰܝܬ ܠܗܽܘܢ ܬܰܚܠܽܘܦܳܐ ܘܠܳܐ ܕܚܶܠܘ ܡܶܢ ܐܰ‌ܠܳܗܳܐ.<br> <sup>20 </sup>ܐܰܘܫܶܛܘ ܐܺܝܕܳܐ ܥܰܠ ܩܰܪܺܝܒܶܗ ܘܛܰܘܶܫܘ ܩܝܳܡܶܗ.<br> <sup>21 </sup>ܐܶܬܕܰܠܰܚܘ ܡܶܢ ܪܽܘܓܙܳܐ ܕܰܐܦܰܘ̈ܗܝ̱ ܘܡܶܢ ܚܶܡܬܳܐ ܕܠܶܒܶܗ. ܖ̈ܰܟܺܝܟܳܢ ܡܶܠܰܘ̈ܗܝ̱ ܡܶܢ ܡܶܫܚܳܐ ܘܗܶܢܶܝܢ ܠܽܘ̈ܠܝܳܬܳܐ.<br> <sup>22 </sup>ܫܕܺܝ ܨܶܦܬܳܟ ܥܰܠ ܡܳܪܝܳܐ ܘܗܽܘ ܢܬܰܪܣܶܝܟ. ܘܠܳܐ ܢܶܬܶܠ ܠܥܳܠܰܡ ܙܰܘܥܬܳܐ ܠܙܰܕܺܝ̈ܩܰܘܗܝ̱.<br> <sup>23 </sup>ܐܰܢ̱ܬ ܕܶܝܢ ܐܰ‌ܠܳܗܳܐ ܐܰܚܶܬ ܐܶܢܽܘܢ ܠܓܽܘܒܳܐ ܕܰܐܒܕܳܢܳܐ ܠܓܰܒܖ̈ܶܐ ܐܳܫ̈ܕܰܝ ܕܡܳܐ ܘܢܳܟ̈ܠܰܝ ܢܶܟܠܳܐ. ܘܠܳܐ ܢܫܰܠܡܽܘܢ ܝܰܘ̈ܡܳܬܗܽܘܢ. ܘܶܐܢܳܐ ܐܶܣܰܒܰܪ ܒܳܟ.</span></p>

<p>&nbsp;</p>
<p>&nbsp;</p>
<h1><span> <a name="_Toc512113234"></a>. 56  ܡܰܙܡܽܘܪܳܐ. ܢܘ</span></h1>
<p>&nbsp;</p>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܪܰܚܶܡ ܥܠܰܝ ܐܰ‌ܠܳܗܳܐ ܡܶܛܽܠ ܕܕܳܫܰܢܝ̱ ܒܰܪܢܳܫܳܐ. ܘܝܰܘܡܳܐ ܟܽܠܶܗ ܩܪܰܒܬܳܢܳܐ ܐܰܠܨܰܢܝ̱.<br> <sup>2</sup> ܕܳܫܽܘܢܝ̱ ܒܥܶܠܕ̈ܒܳܒܰܝ ܟܽܠܶܗ ܝܰܘܡܳܐ. ܡܶܛܽܠ ܕܣܽܘܓܳܐܐ ܕܰܩܖ̈ܰܒܬܳܢܶܐ ܐܶܬܬܪܺܝܡܘ ܥܠܰܝ.<br> <sup>3</sup> ܒܺܐܝܡܳܡܳܐ ܠܳܐ ܐܶܕܚܰܠ ܡܶܛܽܠ ܕܰܥܠܰܝܟ ܗܽܘ ܬܟܺܝܠ ܐ̱ܢܳܐ.<br> <sup>4</sup> ܒܰܐܠܳܗܳܐ ܐܶܫܬܰܒܰܚ ܒܰܐܠܳܗܳܐ ܣܰܒܪܶܬ ܠܳܐ ܐܶܕܚܰܠ. ܡܳܢܳܐ ܥܳܒܶܕ ܠܺܝ ܒܰܪܢܳܫܳܐ.<br> <sup>5</sup> ܟܽܠܶܗ ܝܰܘܡܳܐ ܡܶܬܡܰܠܟܺܝܢ ܗ̱ܘܰܘ ܥܠܰܝ. ܘܡܶܬܚܰܫܒܺܝܢ ܗ̱ܘܰܘ ܥܠܰܝ ܒܺܝܫܬܳܐ.<br> <sup>6</sup> ܢܶܛܫܽܘܢ ܘܢܶܥܡܪܽܘܢ ܘܗܶܢܽܘܢ ܥܶܩ̈ܒܰܝ ܢܶܛܪܽܘܢ. ܐܰܝܟ ܕܣܰܟܺܝܘ ܠܢܰܦܫܝ̱ ܘܶܐܡܰܪܘ.<br> <sup>7</sup> ܕܠܰܝܬ ܠܳܗ̇ ܡܦܰܨܝܳܢܳܐ. ܒܪܽܘܓܙܳܐ ܕܥܰܡ̈ܡܶܐ ܕܽܘܢ ܐܶܢܽܘܢ.<br> <sup>8</sup> ܐܰ‌ܠܳܗܳܐ ܬܰܘܕܺܝܬܝ̱ ܚܰܘܺܝܬܳܟ. ܣܺܝܡ ܕܶܡ̈ܥܰܝ ܩܕܳܡܰܝܟ ܘܰܒܣܶܦܪܳܟ.<br> <sup>9</sup> ܘܗܳܝܕܶܝܢ ܢܶܗܦܟܽܘܢ ܒܥܶܠܕ̈ܒܳܒܰܝ ܠܒܶܣܬܰܪܗܽܘܢ. ܘܶܐܕܰܥ ܕܰܐ‌ܠܳܗܳܐ ܐܺܝܬ ܠܺܝ.<br> <sup>10</sup> ܠܡܶܠܬܶܗ ܕܰܐ‌ܠܳܗܳܐ ܐܶܫܰܒܰܚ.<br> <sup>11</sup> ܒܰܐܠܳܗܳܐ ܬܟܺܝܠ ܐ̱ܢܳܐ ܠܳܐ ܐܶܕܚܰܠ. ܡܳܢܳܐ ܥܳܒܶܕ ܠܺܝ ܒܰܪܢܳܫܳܐ.<br> <sup>12</sup> ܠܳܟ ܐܰ‌ܠܳܗܳܐ ܐܶܫܰܠܶܡ ܢܶܕܖ̈ܰܝ. ܘܰܒܬܰܘܕܺܝܬܳܐ ܐܶܕܰܒܰܚ ܠܳܟ.<br> <sup>13 </sup>ܡܶܛܽܠ ܕܦܰܨܺܝܬ ܢܰܦܫܝ̱ ܡܶܢ ܡܰܘܬܳܐ. ܘܖ̈ܶܓܠܰܝ ܡܶܢ ܫܳܖ̈ܥܳܬܳܐ. ܕܶܐܫܦܰܪ ܩܕܳܡܰܝܟ ܐܰ‌ܠܳܗܳܐ ܒܰܐܪܥܳܐ ܕܚܰܝ̈ܶܐ.</span></p>

<p>&nbsp;</p>
<h1><span> <a name="_Toc512113235"></a>. 57  ܡܰܙܡܽܘܪܳܐ. ܢܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܪܰܚܶܡ ܥܠܰܝ ܐܰ‌ܠܳܗܳܐ ܡܶܛܽܠ ܕܒܳܟ ܗܽܘ ܡܣܰܒܪܳܐ ܢܰܦܫܝ̱. ܘܰܒܛܶܠܳܠܳܐ ܕܟܶܢܦܰܝ̈ܟ ܐܶܣܬܰܬܰܪ. ܥܕܰܡܳܐ ܕܢܶܥܒܰܪ ܕܠܽܘܚܝܳܐ.<br> <sup>2</sup> ܐܶܩܪܶܐ ܠܰܐܠܳܗܳܐ ܡܪܰܝܡܳܐ ܘܠܰܐܠܳܗܳܐ ܦܳܪܽܘܩܝ̱.<br> <sup>3</sup> ܕܫܰܕܰܪ ܡܶܢ ܫܡܰܝܳܐ ܘܦܰܪܩܰܢܝ̱. ܘܚܰܣܶܕ ܠܰܒܥܶܠܕ̈ܒܳܒܰܝ. ܫܰܕܰܪ ܐܰ‌ܠܳܗܳܐ ܛܰܝܒܽܘܬܶܗ ܘܩܽܘܫܬܶܗ.<br> <sup>4</sup> ܘܰܦܪܰܩ ܢܰܦܫܝ̱ ܡܶܢ ܟܰܠܒ̈ܶܐ. ܘܕܶܡܟܶܬ ܟܰܕ ܕܠܺܝܚ ܐ̱ܢܳܐ. ܒܢܰܝ̈ܢܳܫܳܐ ܫܶܢܰܝ̈ܗܽܘܢ ܢܰܝ̈ܙܟܶܐ ܘܓܶܐܖ̈ܶܐ. ܘܠܶܫܳܢܗܽܘܢ ܐܰܝܟ ܣܰܝܦܳܐ ܚܰܪܺܝܦܳܐ.<br> <sup>5</sup> ܐܶܬܬܪܺܝܡ ܥܰܠ ܫܡܰܝܳܐ ܐܰ‌ܠܳܗܳܐ. ܘܥܰܠ ܟܽܠܳܗ̇ ܐܰܪܥܳܐ ܐܺܝܩܳܪܳܟ.<br> <sup>6</sup> ܡܨܺܝܕܬܳܐ ܬܰܩܶܢܘ ܠܖ̈ܶܓܠܰܝ. ܘܓܽܘܡܳܨܳܐ ܚܦܰܪܘ ܠܢܰܦܫܝ̱ ܘܰܢܦܰܠܘ ܒܓܰܘܶܗ.<br> <sup>7</sup> ܡܰܬܩܰܢ ܗܽܘ ܠܶܒܝ ܐܰ‌ܠܳܗܳܐ ܡܰܬܩܰܢ ܗܽܘ ܠܶܒܝ̱. ܐܶܫܰܒܰܚ ܘܶܐܙܰܡܰܪ.<br> <sup>8</sup> ܐܶܬܬܥܺܝܪ ܟܶܢܳܪܝ̱ ܐܶܬܬܥܺܝܪ ܩܺܝܬܳܪܳܐ ܘܟܶܢܳܪܳܐ. ܘܶܐܢܳܐ ܐܶܬܬܥܺܝܪ ܒܨܰܦܪܳܐ.<br> <sup>9</sup> ܐܰܘܕܶܐ ܠܳܟ ܒܥܰܡ̈ܡܶܐ ܐܰ‌ܠܳܗܳܐ. ܘܠܰܫܡܳܟ ܐܶܙܰܡܰܪ ܒܶܐܡ̈ܘܳܬܳܐ.<br> <sup>10</sup> ܡܶܛܽܠ ܕܶܐܬܬܪܺܝܡܰܬ ܥܕܰܡܳܐ ܠܰܫܡܰܝܳܐ ܛܰܝܒܽܘܬܳܟ. ܘܰܥܕܰܡܳܐ ܠܰܫ̈ܡܰܝ ܫܡܰܝܳܐ ܗܰܝܡܳܢܽܘܬܳܟ.<br> <sup>11</sup> ܐܶܬܬܪܺܝܡ ܥܰܠ ܫܡܰܝܳܐ ܐܰ‌ܠܳܗܳܐ. ܘܥܰܠ ܟܽܠܳܗ̇ ܐܰܪܥܳܐ ܐܺܝܩܳܪܳܟ.</span></p>

<p>&nbsp;</p>
<h1><span> <a name="_Toc512113236"></a>. 58  ܡܰܙܡܽܘܪܳܐ. ܢܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܺܝܢ ܫܰܪܺܝܪܳܐܺܝܬ ܙܰܕܺܝܩܽܘܬܳܐ ܡܡܰܠܠܺܝܢ ܐܢ̱ܬܽܘܢ. ܘܰܬܪܺܝܨܽܘܬܳܐ ܕܳܝܢܺܝܢ ܐܢ̱ܬܽܘܢ ܒܢܰܝ̈ܢܳܫܳܐ.<br> <sup>2</sup> ܗܳܐ ܟܽܠܟܽܘܢ ܥܰܘܠܳܐ ܡܡܰܠܠܺܝܢ ܐܢ̱ܬܽܘܢ ܒܰܐܪܥܳܐ. ܘܰܒܥܰܘܠܳܐ ܡܥܰܖ̈ܙܠܳܢ ܐܺܝܕܰܝ̈ܟܽܘܢ.<br> <sup>3</sup> ܐܶܬܦܪܶܫܘ ܥܰܘ̈ܳܠܶܐ ܡܶܢ ܟܰܪܣܳܐ. ܘܰܛܥܰܘ ܡܶܢ ܡܰܪܒܥܳܐ ܕܰܡܡܰܠܠܺܝܢ ܕܰܓܳܠܽܘܬܳܐ.<br> <sup>4</sup> ܚܶܡܬܗܽܘܢ ܐܰܝܟ ܕܶܚܘܝܳܐ ܚܰܪܡܳܢܳܐ. ܘܰܐܝܟ ܕܶܐܣܦܶܣ ܚܰܪܫܬܳܐ. ܕܰܡܣܰܟܪܳܐ ܐܶܕܢܶܝ̈ܗ̇.<br> <sup>5</sup> ܕܠܳܐ ܬܶܫܡܰܥ ܩܳܠܳܐ ܕܠܳܚܽܘܫܳܐ ܘܰܕܚܰܒܳܪܳܐ ܘܰܕܚܰܟܺܝܡܳܐ.<br> <sup>6</sup> ܐܰ‌ܠܳܗܳܐ ܢܬܰܒܰܪ ܫܶܢܰܝ̈ܗܽܘܢ ܒܦܽܘܡܗܽܘܢ.<br> <sup>7</sup> ܘܢܺܝܒܰܝ̈ܗܽܘܢ ܕܰܐܖ̈ܝܰܘܳܬܳܐ ܥܳܩܰܪ ܡܳܪܝܳܐ. ܢܶܣܬܠܽܘܢ ܐܰܝܟ ܡܰܝ̈ܳܐ ܕܡܶܬܰܐܫܕܺܝܢ. ܘܢܶܫܕܶܐ ܓܶܐܖ̈ܰܘܗܝ̱ ܥܕܰܡܳܐ ܕܰܢܣܽܘܦܽܘܢ.<br> <sup>8</sup> ܐܰܝܟ ܫܥܽܘܬܳܐ ܕܡܶܬܦܰܫܪܳܐ ܘܢܳܦܠܳܐ ܡܶܢ ܩܕܳܡ ܢܽܘܪܳܐ ܢܶܬܚܰܪܒܽܘܢ. ܢܶܦܠܰܬ ܢܽܘܪܳܐ ܘܠܳܐ ܚܙܰܘ. ܘܫܶܡܫܳܐ ܘܠܳܐ ܐܶܣܬܰܟܰܠܘ.<br> <sup>9</sup> ܢܶܗܘܽܘܢ ܟܽܘܒܰܝ̈ܗܽܘܢ ܗ̈ܰܛܛܶܐ. ܘܪܽܘܓܙܳܐ ܢܕܰܠܰܚ ܐܶܢܽܘܢ.<br> <sup>10</sup> ܢܶܚܕܶܐ ܙܰܕܺܝܩܳܐ ܕܚܳܙܶܐ ܦܽܘܪܥܳܢܳܐ. ܘܺܐܝܕܰܘ̈ܗܝ̱ ܢܫܺܝܓ ܒܰܕܡܶܗ ܕܪܰܫܺܝܥܳܐ.<br> <sup>11</sup> ܘܢܺܐܡܰܪ ܒܰܪܢܳܫܳܐ ܐܺܝܬ ܟܰܝ ܦܺܐܖ̈ܶܐ ܠܙܰܕܺܝܩܳܐ. ܘܺܐܝܬ ܐܰ‌ܠܳܗܳܐ ܕܰܢܕܽܘܢ ܐܶܢܽܘܢ ܒܰܐܪܥܳܐ.</span></p>

<p>&nbsp;</p>
<h1><span> <a name="_Toc512113237"></a>. 59  ܡܰܙܡܽܘܪܳܐ. ܢܛ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܦܰܨܳܢܝ̱ ܡܶܢ ܒܥܶܠܕ̈ܒܳܒܰܝ ܐܰ‌ܠܳܗܳܐ. ܘܡܶܢ ܐܰܝܠܶܝܢ ܕܩܳܝܡܺܝܢ ܥܠܰܝ ܐܰܪܺܝܡܰܝܢܝ̱.<br> <sup>2</sup> ܦܰܨܳܢܝ̱ ܡܶܢ ܥܳܒ̈ܕܰܝ ܫܽܘܩܪܳܐ. ܘܡܶܢ ܓܰܒܖ̈ܶܐ ܐܳܫ̈ܕܰܝ ܕܡܳܐ ܦܪܽܘܩܰܝܢܝ̱.<br> <sup>3</sup> ܡܶܛܽܠ ܕܗܶܢܽܘܢ ܟܡܶܢܘ ܠܢܰܦܫܝ̱. ܘܰܐܥܫܶܢܘ ܥܠܰܝ ܒܺܝܫܽܘܬܗܽܘܢ. ܠܳܐ ܒܣܰܟ̈ܠܘܳܬ݂ܝ̱ ܘܠܳܐ ܒܰܚܛܳܗܰܝ̈ ܡܳܪܝ.<br> <sup>4</sup> ܕܠܳܐ ܒܣܰܟܠܽܘܬܳܐ ܪܗܶܛܘ ܥܠܰܝ ܘܶܐܬܛܰܝܰܒܘ ܥܠܰܝ.<br> <sup>5</sup> ܐܶܬܬܥܺܝܪ ܘܰܚܙܺܝ ܐܰܢ̱ܬ ܡܳܪܝܳܐ ܐܰ‌ܠܳܗܳܐ ܚܰܝܠܬܳܢܳܐ. ܐܰܠܳܗܶܗ ܕܺܝܣܪܳܐܶܝܠ ܐܶܬܬܥܺܝܪ. ܘܰܦܩܽܘܕ ܠܟܽܠܗܽܘܢ ܥܰܡ̈ܡܶܐ. ܘܠܳܐ ܬܶܫܒܽܘܩ ܠܟܽܠܗܽܘܢ ܥܰܘ̈ܳܠܶܐ.<br> <sup>6</sup> ܢܶܗܦܟܽܘܢ ܒܪܰܡܫܳܐ ܘܢܶܥܘܢ ܐܰܝܟ ܟܰܠܒ̈ܶܐ. ܘܢܶܬܟܰܪܟܽܘܢ ܡܕܺܝܢ̱ܬܳܐ.<br> <sup>7</sup> ܡܺܐܡܪܳܐ ܕܦܽܘܡܗܽܘܢ ܣܰܦܣܺܪܳܐ ܒܣܶܦ̈ܘܳܬܗܽܘܢ. ܘܳܐܡܪܺܝܢ ܡܰܢܽܘ ܫܳܡܰܥ.<br> <sup>8</sup> ܘܰܐܢ̱ܬ ܡܳܪܝܳܐ ܓܚܰܟ ܥܠܰܝܗܽܘܢ. ܘܡܰܝܶܩ ܥܰܠ ܟܽܠܗܽܘܢ ܥܰܡ̈ܡܶܐ.<br> <sup>9</sup> ܐܰ‌ܠܳܗܳܐ ܠܳܟ ܐܶܫܰܒܰܚ. ܡܶܛܽܠ ܕܰܐܢ̱ܬ ܗܽܘ ܒܶܝܬ ܓܰܘܣܝ̱.<br> <sup>10</sup> ܐܰ‌ܠܳܗܳܐ ܛܰܝܒܽܘܬܳܟ ܬܩܰܕܡܰܢܝ̱. ܐܰ‌ܠܳܗܳܐ ܚܰܘܳܢܝ̱ ܒܰܒܥܶܠܕ̈ܒܳܒܰܝ.<br> <sup>11</sup> ܠܳܐ ܬܶܩܛܽܘܠ ܐܶܢܽܘܢ ܕܠܳܐ ܢܰܛܥܽܘܢ ܠܥܰܡܝ̱. ܐܶܠܳܐ ܐܰܙܺܝܥ ܐܶܢܽܘܢ ܒܚܰܝܠܳܟ ܘܰܐܢܺܝܕ ܐܶܢܽܘܢ ܡܳܪܝܳܐ ܬܽܘܟܠܳܢܝ̱.<br> <sup>12</sup> ܚܛܺܝܬܳܐ ܕܦܽܘܡܗܽܘܢ ܡܰܠܶܠ ܣܶܦ̈ܘܳܬܗܽܘܢ. ܢܶܬܬܰܚܕܽܘܢ ܒܫܽܘܒܗܳܪܗܽܘܢ. ܡܶܛܽܠ ܕܠܰܘܛܬܳܐ ܘܕܰܓܳܠܽܘܬܳܐ ܡܶܫܬܰܥܶܝܢ.<br> <sup>13</sup> ܐܰܘܒܶܕ ܐܶܢܽܘܢ ܒܪܽܘܓܙܳܟ ܐܰܘܒܶܕ ܐܶܢܽܘܢ ܘܠܳܐ ܢܶܫܬܰܟܚܽܘܢ. ܕܢܶܕܥܽܘܢ ܕܰܐ‌ܠܳܗܳܐ ܫܰܠܺܝܛ ܥܰܠ ܝܰܥܩܽܘܒ ܘܥܰܠ ܥܶܒܖ̈ܶܝܗ̇ ܕܰܐܪܥܳܐ.<br> <sup>14</sup> ܢܶܗܦܟܽܘܢ ܒܪܰܡܫܳܐ ܘܰܢܥܳܘܽܘܢ ܐܰܝܟ ܟܰܠܒ̈ܶܐ. ܘܢܶܬܟܰܪܟܽܘܢ ܡܕܺܝܢ̱ܬܳܐ.<br> <sup>15</sup> ܢܶܒܥܽܘܢ ܠܡܶܐܟܰܠ ܘܠܳܐ ܢܶܣܒܥܽܘܢ ܘܠܳܐ ܢܒܽܘܬܽܘܢ.<br> <sup>16 </sup>ܘܶܐܢܳܐ ܐܶܫܰܒܰܚ ܠܚܰܝܠܳܟ. ܘܶܐܫܰܒܰܚ ܒܨܰܦܪܳܐ ܠܛܰܝܒܽܘܬܳܟ. ܡܶܛܽܠ ܕܰܗܘܰܝܬ ܠܺܝ ܒܶܝܬ ܓܰܘܣܳܐ ܘܰܡܦܰܨܝܳܢܳܐ ܒܝܰܘܡܳܐ ܕܽܐܘܠܨܳܢܳܐ.<br> <sup>17 </sup>ܐܰ‌ܠܳܗܳܐ ܠܳܟ ܐܶܙܰܡܰܪ. ܡܶܛܽܠ ܕܰܐܢ̱ܬ ܗܽܘ ܐܰ‌ܠܳܗܳܐ ܕܒܶܝܬ ܓܰܘܣܝ̱ ܘܰܐ‌ܠܳܗܳܐ ܕܛܰܝܒܽܘܬܝ̱.</span></p>
<p>&nbsp;</p>
<h1><span> <a name="_Toc512113238"></a>. 60  ܡܰܙܡܽܘܪܳܐ. ܣ</span></h1>
<p>&nbsp;</p>
<p><span style="font-family: Serto Urhoy; font-size: 20pt;">ܐܰ‌ܠܳܗܳܐ ܛܥܰܝܬܳܢ ܘܰܕܚܰܩܬܳܢ ܘܰܪܓܶܙܬ ܥܠܰܝܢ. ܐܰܙܺܝܥܬܳܗ̇ ܠܰܐܪܥܳܐ ܘܰܦܬܰܚܬܳܗ̇.<br> <sup>2</sup> ܥܨܽܘܒ ܬܒܳܪܳܗ̇ ܡܶܛܽܠ ܕܶܐܬܟܰܪܗܰܬ. ܚܰܘܺܝܬ ܐܶܢܽܘܢ ܠܥܰܡܳܟ ܩܰܫ̈ܝܳܬܳܐ.<br> <sup>3</sup> ܘܰܐܫܩܺܝܬ ܐܶܢܽܘܢ ܚܰܡܪܳܐ ܬܛܺܝܪܳܐ.<br> <sup>4</sup> ܝܰܗܒܬ ܠܕܳܚ̈ܠܰܝܟ ܐܳܬܳܐ. ܕܠܳܐ ܢܶܥܪܩܽܘܢ ܡܶܢ ܩܕܳܡ ܩܶܫܬܳܟ.<br> <sup>5</sup> ܡܶܛܽܠ ܕܢܶܙܕܰܝܢܽܘܢ ܚܰܒܺܝ̈ܒܰܝܟ. ܦܪܽܘܩܰܝܢܝ̱ ܒܝܰܡܺܝܢܳܟ ܘܰܥܢܺܝܢܝ̱.<br> <sup>6</sup> ܐܰ‌ܠܳܗܳܐ ܡܰܠܶܠ ܒܩܽܘܕܫܶܗ. ܐܶܬܚܰܝܰܠ ܐܶܢܳܐ ܘܶܐܦܰܠܶܓ ܠܰܫܟܺܝܡ. ܘܰܠܥܽܘܡܩܳܐ ܕܣܳܟܽܘܬ ܐܶܡܫܽܘܚ.<br> <sup>7</sup> ܕܺܝܠܝ̱ ܗܽܘ ܓܶܠܥܳܕ ܘܕܺܝܠܝ̱ ܗܽܘ ܡܢܰܫܶܐ. ܘܰܐܦܪܶܝܡ ܡܥܰܫܢܳܢܶܗ ܕܪܺܝܫܝ. ܝܺܗܽܘܕܳܐ ܡܰܠܟܝ̱.<br> <sup>8</sup> ܘܡܽܘܐܳܒ ܫܝܳܓܬܳܐ ܕܖ̈ܶܓܠܰܝ. ܥܰܠ ܐܰܕܽܘܡ ܐܶܫܪܶܐ ܡܣܳܢܰܝ̈. ܘܥܰܠ ܦܠܶܫܬ ܐܶܩܥܶܐ.<br> <sup>9</sup> ܡܰܢܽܘ ܢܕܰܒܪܰܢܝ̱ ܥܕܰܡܳܐ ܠܰܐܕܽܘܡ. ܘܡܰܢܽܘ ܢܰܘܒܠܰܢܝ̱ ܠܰܩܪܺܝܬܳܐ ܥܰܫܺܝܢܬܳܐ.<br> <sup>10 </sup>ܕܗܳܐ ܐܰܢ̱ܬ ܐܰ‌ܠܳܗܳܐ ܛܥܰܝܬܳܢ ܘܠܳܐ ܢܳܦܶܩ ܐܰܢ̱ܬ ܒܚܰܝܠܰܢ.<br> <sup>11</sup> ܗܰܒ ܠܰܢ ܥܽܘܕܪܳܢܳܐ ܥܰܠ ܒܥܶܠܕ̈ܒܳܒܰܝܢ. ܡܶܛܽܠ ܕܕܰܓܳܠ ܗܽܘ ܦܽܘܪܩܳܢܶܗ ܕܒܰܪܢܳܫܳܐ.</span></p>
<p>&nbsp;</p>
<h1><span> <a name="_Toc512113239"></a>. 61  ܡܰܙܡܽܘܪܳܐ. ܣܐ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܫܡܰܥ ܐܰ‌ܠܳܗܳܐ ܨܠܽܘܬܝ̱ ܘܨܽܘܬ ܠܒܳܥܽܘܬܝ̱.<br> <sup>2</sup> ܡܶܢ ܣܰܘ̈ܦܶܝܗ̇ ܕܰܐܪܥܳܐ ܠܳܟ ܗܽܘ ܩܳܪܶܐ ܐ̱ܢܳܐ ܒܛܽܘܪܳܦܶܗ ܕܠܶܒܝ̱. ܕܥܰܠ ܟܺܐܦܳܐ ܐܰܪܺܝܡܬܳܢܝ̱ ܘܒܰܝܰܐܬܳܢܝ̱.<br> <sup>3</sup> ܡܶܛܽܠ ܕܰܗܘܰܝܬ ܠܺܝ ܒܶܝܬ ܓܰܘܣܳܐ. ܘܡܰܓܕܠܳܐ ܪܳܡܳܐ ܡܶܢ ܩܕܳܡ ܒܥܶܠܕ̈ܒܳܒܰܝ.<br> <sup>4</sup> ܕܶܐܥܡܰܪ ܒܡܰܫܟܢܳܟ ܠܥܳܠܡܺܝܢ. ܘܶܐܣܬܰܬܰܪ ܒܛܶܠܳܠܳܐ ܕܟܶܢ̈ܦܰܝܟ.<br> <sup>5</sup> ܡܶܛܽܠ ܕܰܐܢ̱ܬ ܐܰ‌ܠܳܗܳܐ ܫܡܰܥܬ ܢܶܕܖ̈ܰܝ. ܘܝܰܗܒܬ ܝܽܘܪܬܳܢܳܐ ܠܕܳܚ̈ܠܰܝ ܫܡܳܟ.<br> <sup>6</sup> ܐܰܘܣܶܦܬ ܝܰܘ̈ܡܳܬܳܐ ܥܰܠ ܝܰܘ̈ܡܳܬܶܗ ܕܡܰܠܟܳܐ. ܘܰܫܢܰܘ̈ܗܝ ܠܕܳܪܕܳܖ̈ܺܝܢ.<br> <sup>7</sup> ܢܶܬܩܰܝܰܡ ܠܥܳܠܰܡ ܩܕܳܡ ܐܰ‌ܠܳܗܳܐ. ܛܰܝܒܽܘܬܳܐ ܘܩܽܘܫܬܳܐ ܡܰܢܽܘ ܢܶܛܪܺܝܗ̇.<br> <sup>8</sup> ܗܳܟܰܢܳܐ ܐܶܙܡܰܪ ܠܰܫܡܳܟ ܠܥܳܠܰܡ ܥܳܠܡܺܝܢ. ܟܰܕ ܐܶܫܰܠܶܡ ܢܶܕܖ̈ܰܝ ܝܽܘܡ ܡܶܢ ܝܽܘܡ.</span></p>
<p>&nbsp;</p>
<h1><span> <a name="_Toc512113240"></a>. 62  ܡܰܙܡܽܘܪܳܐ. ܣܒ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܠܰܐܠܳܗܳܐ ܡܣܰܟܝܳܐ ܢܰܦܫܝ̱ ܕܡܶܢܶܗ ܗܽܘ ܦܽܘܪܩܳܢܝ̱.<br> <sup>2</sup> ܘܗܽܘܝܽܘ ܐܰܠܳܗܝ ܘܦܳܪܽܘܩܝ̱. ܘܒܶܝܬ ܓܰܘܣܝ ܪܰܒܳܐ ܕܠܳܐ ܐܶܙܽܘܥ.<br> <sup>3</sup> ܥܕܰܡܳܐ ܠܶܐܡܰܬܝ̱ ܡܶܬܓܰܪܓܺܝܢ ܐܢ̱ܬܽܘܢ ܥܰܠ ܓܰܒܪܳܐ ܕܬܶܩܛܠܽܘܢ. ܐܰܝܟ ܐܶܣܬܳܐ ܕܡܳܛܰܬ ܘܰܐܝܟ ܣܝܳܓܳܐ ܕܰܕܚܺܝܩ.<br> <sup>4</sup> ܐܶܠܳܐ ܐܳܦ ܡܶܢ ܐܺܝܩܳܪܶܗ ܐܶܬܪܰܥܺܝܘ ܠܡܶܕܚܝܶܗ. ܘܰܪܗܶܛܘ ܒܕܰܓܳܠܽܘܬܳܐ. ܒܦܽܘܡܗܽܘܢ ܡܒܰܪܟܺܝܢ ܘܰܒܠܶܒܗܽܘܢ ܠܳܝܛܺܝܢ.<br> <sup>5</sup> ܠܰܐܠܳܗܳܐ ܣܰܟܳܝ ܢܰܦܫܝ̱ ܕܡܶܢܶܗ ܗܽܘ ܦܽܘܪܩܳܢܝ̱.<br> <sup>6</sup> ܘܗܽܘܝܽܘ ܐܰܠܳܗܝ ܘܦܳܪܽܘܩܝ̱. ܘܒܶܝܬ ܓܰܘܣܝ̱ ܕܠܳܐ ܐܶܙܽܘܥ.<br> <sup>7</sup> ܒܰܐܠܳܗܳܐ ܗܽܘ ܦܽܘܪܩܳܢܝ̱ ܘܺܐܝܩܳܪܝ̱. ܬܽܘܩܦܝ̱ ܘܥܳܕܽܘܪܝ̱ ܘܣܰܒܪܝ̱ ܐܰܠܳܗܰܐ ܗ̱ܘ.<br> <sup>8</sup> ܣܰܒܰܪܘ ܒܶܗ ܒܟܽܠ ܫܳܥܳܐ ܥܰܡܳܐ. ܘܰܐܫܽܘܕܘ ܩܕܳܡܰܘܗܝ̱ ܠܶܒܟܽܘܢ. ܡܶܛܽܠ ܕܰܐܠܳܗܰܐ ܗ̱ܘ ܣܶܬܳܪܳܐ ܕܺܝܠܰܢ.9 ܘܰܐܝܟ ܠܰܗܓܳܐ ܐܶܢܽܘܢ ܟܽܠܗܽܘܢ ܒܢܰܝ̈ܢܳܫܳܐ ܕܰܓ̈ܳܠܶܐ. ܕܰܒܡܰܣܰܐܬܳܐ ܡܰܥܠܶܝܢ ܘܰܣܪܺܝܩܺܝܢ ܐܰܟܚܕܳܐ.<br> <sup>10 </sup>ܠܳܐ ܬܶܬܰܟܠܽܘܢ ܥܰܠ ܛܠܽܘܡܝܳܐ. ܘܰܚܛܽܘܦܝܳܐ ܠܳܐ ܬܶܪܚܡܽܘܢ. ܩܶܢܝܳܢܳܐ ܡܳܐ ܕܣܳܓܶܐ ܠܳܐ ܢܶܚܕܶܐ ܒܶܗ ܠܶܒܟܽܘܢ.<br> <sup>11 </sup>ܚܕܳܐ ܗܺܝ ܕܶܐܡܰܪ ܐܰ‌ܠܳܗܳܐ. ܘܰܕܬܰܪܬܶܝܢ ܗܳܠܶܝܢ ܫܶܡܥܶܬ. ܡܶܛܽܠ ܕܥܽܘܫܢܳܐ ܕܰܐܠܳܗܰܐ ܗ̱ܘ.<br> <sup>12 </sup>ܘܠܳܟ ܡܳܪܝܳܐ ܛܰܝܒܽܘܬܳܐ. ܡܶܛܽܠ ܕܰܐܢ̱ܬ ܦܳܪܰܥ ܐܰܢ̱ܬ ܠܓܰܒܪܳܐ ܐܰܝܟ ܥܒܳܕܰܘ̈ܗܝ.</span></p>
<p>&nbsp;</p>
<h1><span> <a name="_Toc512113241"></a>. 63  ܡܰܙܡܽܘܪܳܐ. ܣܓ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܰܠܳܗܝ ܐܰܠܳܗܝ ܐܰܢ̱ܬ ܐܶܣܰܟܶܐ ܠܳܟ. ܨܶܗܝܳܐ ܗ̱ܝ ܠܳܟ ܢܰܦܫܝ̱ ܘܰܡܣܰܟܶܐ ܠܳܟ ܒܶܣܪܝ̱. ܐܰܝܟ ܐܰܪܥܳܐ ܨܗܺܝܬܳܐ ܘܰܡܛܰܪܰܦܬܳܐ ܕܒܳܥܝܳܐ ܡܰܝ̈ܳܐ.<br> <sup>2</sup> ܗܳܟܰܢ ܚܳܪܬܳܟ ܒܩܽܘܫܬܳܐ. ܕܶܐܚܙܶܐ ܥܽܘܫܢܳܟ ܘܺܐܝܩܳܪܳܟ.<br> <sup>3</sup> ܡܶܛܽܠ ܕܛܳܒܺܝܢ ܖ̈ܰܚܡܰܝܟ ܡܶܢ ܚܰܝ̈ܶܐ. ܘܣܶܦ̈ܘܳܬܝ ܢܫܰܒ̈ܚܳܢܳܟ.<br> <sup>4</sup> ܗܳܟܰܢ ܐܶܒܰܪܟܳܟ ܒܚܰܝ̈ܰܝ. ܘܒܰܫܡܳܟ ܐܰܪܺܝܡ ܐܺܝ̈ܕܰܝ.<br> <sup>5</sup> ܐܰܝܟ ܫܽܘܡܢܳܐ ܘܰܐܝܟ ܬܰܪܒܳܐ ܬܶܕܗܰܢ ܢܰܦܫܝ̱. ܘܰܒܣܶܦ̈ܘܳܬܳܐ ܕܫܽܘܒܚܳܐ ܢܫܰܒܚܳܟ ܦܽܘܡܝ̱.<br> <sup>6</sup> ܐܶܬܕܟܰܪܬܳܟ ܥܰܠ ܬܶܫܘܺܝܬܝ̱. ܘܰܒܠܰܝܠܰܘ̈ܳܬܳܐ ܪܢܺܝܬ ܒܳܟ.<br> <sup>7</sup> ܡܶܛܽܠ ܕܰܗܘܰܝܬ ܠܺܝ ܡܥܰܕܪܳܢܳܐ. ܘܰܒܛܶܠܳܠܳܐ ܕܟܶܢ̈ܦܰܝܟ ܐܶܣܬܰܬܰܪ.<br> <sup>8</sup> ܢܶܦܩܰܬ ܢܰܦܫܝ̱ ܒܳܬܪܳܟ. ܘܰܥܠܰܝ ܣܶܡܟܰܬ ܝܰܡܺܝܢܳܟ.<br> <sup>9</sup> ܗܶܢܽܘܢ ܒܥܰܘ ܕܢܰܘܒܕܽܘܢ ܠܢܰܦܫܝ̱. ܢܰܥܠܽܘܢ ܒܬܰܚܬܳܝ̈ܳܬܳܗ̇ ܕܰܐܪܥܳܐ.<br> <sup>10</sup> ܢܶܫܬܰܠܡܽܘܢ ܠܚܰܪܒܳܐ ܘܡܶܐܟܽܘܠܬܳܐ ܠܬܰܥ̈ܠܶܐ ܢܶܗܘܽܘܢ.<br> <sup>11</sup> ܘܡܰܠܟܳܐ ܢܶܚܕܶܐ ܒܰܐܠܳܗܳܐ ܘܢܶܫܬܰܒܗܰܪ ܟܽܠ ܕܝܳܡܶܐ ܒܶܗ. ܡܶܛܽܠ ܕܢܶܣܬܟܰܪ ܦܽܘܡܗܽܘܢ ܕܕܰܓ̈ܳܠܶܐ.</span></p>
<p>&nbsp;</p>
<h1><span> <a name="_Toc512113242"></a>. 64  ܡܰܙܡܽܘܪܳܐ. ܣܕ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܫܡܰܥ ܐܰ‌ܠܳܗܳܐ ܩܳܠܝ̱ ܟܰܕ ܐܶܬܟܰܫܰܦ ܠܳܟ. ܘܡܶܢ ܕܶܚܠܬܳܐ ܕܰܒܥܶܠܕ̈ܒܳܒܰܝ ܢܰܛܰܪܰܝܢܝ̱.<br> <sup>2</sup> ܣܰܬܰܪܰܝܢܝ̱ ܡܶܢ ܥܰܘܠܶܗ ܕܒܺܝܫܳܐ. ܘܡܶܢ ܗܽܘܦܳܟܳܐ ܕܥܳܒ̈ܕܰܝ ܥܰܘܠܳܐ.<br> <sup>3</sup> ܕܰܠܛܰܫܘ ܠܶܫܳܢܗܽܘܢ ܐܰܝܟ ܣܰܝܦܳܐ. ܘܡܶܠܰܬܗܽܘܢ ܐܰܝܟ ܓܶܐܪܳܐ.<br> <sup>4</sup> ܠܡܶܫܕܳܐ ܒܛܽܘܫܝܳܐ ܒܬܰܡܺܝܡܳܐ. ܘܡܶܢ ܫܶܠܝܳܐ ܢܶܫܕܽܘܢ ܒܶܗ ܘܠܳܐ ܢܶܬܚܙܽܘܢ.<br> <sup>5</sup> ܘܰܐܥܫܶܢܘ ܡܶܠܰܬܗܽܘܢ ܒܺܝܫܬܳܐ. ܘܶܐܬܚܰܫܰܒܘ ܠܡܶܛܡܰܪ ܦܰܚ̈ܶܐ. ܘܶܐܡܰܪܘ ܕܡܰܢܽܘ ܚܳܙܶܐ ܠܰܢ.<br> <sup>6</sup> ܐܶܬܚܰܫܰܒܘ ܥܰܘ̈ܳܠܶܐ ܘܣܳܦܘ. ܠܡܶܒܨܳܐ ܥܰܘܠܳܐ ܡܶܢ ܓܰܘܶܗ ܕܒܰܪܢܳܫܳܐ. ܘܡܶܢ ܠܶܒܶܗ ܥܰܡܺܝܩܳܐ.<br> <sup>7</sup> ܢܶܬܬܪܺܝܡ ܐܰ‌ܠܳܗܳܐ ܘܢܶܫܕܶܐ ܒܗܽܘܢ ܓܶܐܪܳܐ ܡܶܢ ܫܶܠܝܳܐ.<br> <sup>8</sup> ܘܢܶܬܟܰܪܗܽܘܢ ܠܶܫܳܢܰܝ̈ܗܽܘܢ. ܘܢܶܕܚܠܽܘܢ ܟܽܠ ܕܚܳܙܶܝܢ ܠܗܽܘܢ.<br> <sup>9</sup> ܘܢܶܕܚܠܽܘܢ ܟܽܠ ܒܢܰܝ̈ܢܳܫܳܐ. ܘܰܢܚܰܘܢ ܥܒܳܕܰܘ̈ܗܝ̱ ܕܰܐ‌ܠܳܗܳܐ. ܘܒܰܥܒܳܕ ܐܺܝ̈ܕܰܘܗܝ ܢܚܽܘܪܽܘܢ.<br> <sup>10 </sup>ܢܶܚܕܽܘܢ ܙܰܕܺܝ̈ܩܶܐ ܒܡܳܪܝܳܐ ܘܢܶܬܬܰܟܠܽܘܢ ܥܠܰܘܗܝ̱. ܘܰܢܫܰܒܚܽܘܢܳܝܗܝ̱ ܟܽܠ ܬܖ̈ܺܝܨܰܝ ܠܶܒܳܐ.</span></p>
<p>&nbsp;</p>
<h1><span> <a name="_Toc512113243"></a>. 65  ܡܰܙܡܽܘܪܳܐ. ܣܗ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܠܳܟ ܝܳܐܝܳܐ ܬܶܫܒܽܘܚܬܳܐ ܐܰ‌ܠܳܗܳܐ ܒܨܶܗܝܽܘܢ. ܘܠܳܟ ܡܶܬܦܪܰܥ ܢܶܕܪܳܐ ܫܡܰܥ ܨܠܽܘܬܝ̱.<br> <sup>2</sup> ܠܘܳܬܳܟ ܟܽܠ ܒܣܰܪ ܢܺܐܬܶܐ.<br> <sup>3</sup> ܡ̈ܶܠܶܐ ܕܥܰܘ̈ܳܠܶܐ ܥܫܶܢܶܝ̈ܢ ܡܶܢܝ̱. ܘܰܚܛܳܗܰܝ̈ ܐܰܢ̱ܬ ܬܚܰܣܶܐ ܐܶܢܽܘܢ.<br> <sup>4</sup> ܛܽܘܒܰܘܗܝ̱ ܠܡܰܢ ܕܨܳܒܶܐ ܐܰܢ̱ܬ ܒܶܗ. ܘܰܡܩܰܪܶܒ ܐܰܢ̱ܬ ܠܶܗ ܕܢܶܥܡܰܪ ܒܕܰܝܪܳܟ. ܘܢܶܣܒܰܥ ܡܶܢ ܛܳܒ̈ܳܬܶܗ ܕܒܰܝܬܳܟ.<br> <sup>5</sup> ܘܡܶܢ ܩܰܕܺܝܫܽܘܬܶܗ ܕܗܰܝܟܠܳܟ. ܘܡܶܢ ܙܰܕܺܝܩܽܘܬܳܟ ܕܚܺܝܠܬܳܐ. ܥܢܺܝܢܝ̱ ܐܰ‌ܠܳܗܳܐ ܦܳܪܽܘܩܰܢ. ܣܰܒܪܳܐ ܕܟܽܠܗܽܘܢ ܣܰܘ̈ܦܶܝܗ̇ ܕܰܐܪܥܳܐ ܘܰܕܥܰܡ̈ܡܶܐ ܖ̈ܰܚܺܝܩܶܐ.<br> <sup>6</sup> ܡܰܬܩܶܢ ܛܽܘܖ̈ܶܐ ܒܚܰܝܠܶܗ ܘܡܶܬܥܰܫܰܢ ܒܓܰܢ̱ܒܳܪܽܘܬܶܗ.<br> <sup>7</sup> ܡܫܰܬܶܩ ܡܰܚܫܽܘ̈ܠܶܐ ܕܝܰܡ̈ܡܶܐ ܘܩܳܠܳܐ ܕܓܰܠܠܰܝ̈ܗܽܘܢ.<br> <sup>8</sup> ܘܢܶܬܕܰܠܚܽܘܢ ܥܰܡ̈ܡܶܐ ܘܢܶܕܚܠܽܘܢ ܥܳܡܽܘܖ̈ܶܝܗ̇ ܕܰܐܪܥܳܐ. ܡܶܢ ܐܳܬܘ̈ܳܬܳܟ ܘܡܶܢ ܡܰܦܳܩܰܝ̈ ܨܰܦܪܳܐ ܘܪܰܡܫܳܐ.<br> <sup>9</sup> ܒܫܽܘܒܚܳܐ ܐܶܬܕܟܰܪܬܳܗ̇ ܠܰܐܪܥܳܐ. ܐܰܫܠܺܝܬܳܗ̇ ܘܰܒܣܽܘܓܳܐܐ ܐܰܥܬܰܪܬܳܗ̇. ܬܰܦ̈ܶܐ ܕܰܐ‌ܠܳܗܳܐ ܡܰܠܝ̈ܳܢ ܡܰܝ̈ܳܐ. ܛܰܝܶܒܬ ܡܶܐܟܽܘܠܬܗܽܘܢ ܟܰܕ ܬܰܩܶܢܬܳܗ̇.<br> <sup>10</sup> ܟܖ̈ܳܒܶܝܗ̇ ܐܰܪܘܺܝܬ ܕܢܶܬܪܰܒܽܘܢ ܦܺܐܖ̈ܶܝܗ̇. ܒܰܖ̈ܣܺܝܣܶܐ ܬܶܬܪܰܒܶܐ ܘܡܰܘܥܺܝܬܳܗ̇ ܬܶܬܒܰܪܰܟ.<br> <sup>11</sup> ܒܰܪܶܟ ܟܠܺܝܠܳܐ ܕܫܰܢ̱ܬܳܐ ܒܛܰܝܒܽܘܬܳܟ. ܘܥܶܓܠܰܝ̈ܟ ܢܶܣܒܥܽܘܢ ܬܰܕܐܳܐ.<br> <sup>12</sup> ܘܢܶܣܒܥܽܘܢ ܡܶܢ ܕܰܝܖ̈ܶܐ ܕܰܒܡܰܕܒܪܳܐ. ܒܫܽܘܒܚܳܐ ܖ̈ܳܡܳܬܳܐ ܢܶܬܚܰܙܩܳ̈ܢ.<br> <sup>13</sup> ܘܢܶܠܒܫܽܘܢ ܫܰܡܺܝ̈ܢܶܐ ܕܥܳܢܳ̈ܐ. ܘܥܽܘܡ̈ܩܶܐ ܢܶܬܡܠܽܘܢ ܥܒܽܘܪܳܐ. ܘܢܶܪܘܙܽܘܢ ܘܰܢܫܰܒܚܽܘܢ.</span></p>
<p>&nbsp;</p>
<h1><span> <a name="_Toc512113244"></a>. 66  ܡܰܙܡܽܘܪܳܐ. ܣܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ ܠܰܐܠܳܗܳܐ ܟܽܠܳܗ̇ ܐܰܪܥܳܐ.<br> <sup>2</sup> ܙܡܰܪܘ ܠܺܐܝܩܳܪܳܐ ܕܰܫܡܶܗ ܙܡܰܪܘ ܠܺܐܝܩܳܪܳܐ ܕܬܶܫܒܽܘܚܬܶܗ.<br> <sup>3</sup> ܐܶܡܰܪܘ ܠܰܐܠܳܗܳܐ ܡܳܐ ܕܚܺܝܠܺܝܢ ܥܒܳܕܰܝ̈ܟ. ܒܣܽܘܓܳܐܐ ܕܥܽܘܫܢܳܟ ܢܶܬܟܰܕܒܽܘܢ ܠܳܟ ܒܥܶܠܕ̈ܒܳܒܰܝܟ.<br> <sup>4</sup> ܒܟܽܠܳܗ̇ ܐܰܪܥܳܐ ܢܶܣܓܕܽܘܢ ܠܳܟ ܘܰܢܙܰܡܪܽܘܢ ܠܳܟ. ܘܰܢܫܰܒܚܽܘܢ ܠܰܫܡܳܟ ܠܥܳܠܡܺܝܢ.<br> <sup>5</sup> ܘܢܺܐܡܪܽܘܢ ܕܬܰܘ ܚܙܰܘ ܥܒܳܕܰܘ̈ܗܝ ܕܰܐ‌ܠܳܗܳܐ. ܕܣܰܓܺܝܐܳܢ ܬܶܕܡܖ̈ܳܬܶܗ ܥܰܠ ܒܢܰܝ̈ܢܳܫܳܐ.<br> <sup>6</sup> ܕܰܗܦܰܟ ܝܰܡܳܐ ܠܝܰܒܫܳܐ. ܘܰܠܢܰܗܪܳܐ ܥܰܒܪܽܘܗܝ ܡܶܢ ܪܓܶܠ.<br> <sup>7</sup> ܬܰܡܳܢ ܢܶܚܕܶܐ ܒܶܗ ܡܰܢ ܕܫܰܠܺܝܛ ܒܓܰܢ̱ܒܳܪܽܘܬܶܗ ܠܥܳܠܰܡ. ܥܰܝ̈ܢܰܘܗܝ ܒܥܰܡ̈ܡܶܐ ܚܳܝܖ̈ܳܢ. ܘܡܳܖ̈ܽܘܕܶܐ ܠܳܐ ܢܶܬܬܪܺܝܡܽܘܢ ܠܥܳܠܰܡ.<br> <sup>8</sup> ܒܰܪܶܟܘ̱ ܥܰܡ̈ܡܶܐ ܠܰܐܠܳܗܳܐ ܘܰܐܫܡܰܥܘ̱ ܩܳܠܳܐ ܕܫܽܘܒܚܶܗ.<br> <sup>9</sup> ܕܣܳܡ ܢܰܦܫܰܢ ܒܚܰܝ̈ܶܐ. ܘܠܳܐ ܝܰܗܒ ܪܶܓܠܰܢ ܠܙܰܘܥܬܳܐ.<br> <sup>10</sup> ܡܶܛܽܠ ܕܰܒܚܰܪܬܳܢ ܐܰ‌ܠܳܗܳܐ ܘܰܒܩܰܝܬܳܢ. ܐܰܝܟ ܕܒܳܩܶܝܢ ܠܣܺܐܡܳܐ.<br> <sup>11</sup> ܐܰܥܶܠܬܳܢ ܒܰܡܨܺܝܕܬܳܐ ܘܰܥܒܰܕܬ ܐܽܘܠܨܳܢܳܐ ܒܚܰܨܰܝ̈ܢ.<br> <sup>12</sup> ܐܰܪܟܶܒܬ ܒܰܪܢܳܫܳܐ ܥܰܠ ܪܺܝܫܰܢ. ܐܰܥܶܠܬܳܢ ܒܢܽܘܪܳܐ ܘܰܒܡܰܝ̈ܳܐ ܘܰܐܦܶܩܬܳܢ ܠܰܪܘܰܚܬܳܐ.<br> <sup>13</sup> ܐܺܬܶܐ ܠܒܰܝܬܳܟ ܒܺܐܝܩܳܪܳܐ ܘܶܐܦܪܥܳܟ ܢܶܕܖ̈ܰܝ.<br> <sup>14</sup> ܡܶܕܶܡ ܕܰܦܬܰܚ̈ܝ ܣܶܦ̈ܘܳܬܝ ܒܡܰܡܠܠܶܗ ܕܦܽܘܡܝ̱ ܒܽܐܘܠܨܳܢܳܐ.<br> <sup>15</sup> ܝܰܩ̈ܕܶܐ ܫܰܡܺܝ̈ܢܶܐ ܐܰܣܶܩ ܠܳܟ ܥܰܡ ܣܘܳܬܳܐ ܕܕܶܟܖ̈ܶܐ. ܘܶܐܥܒܶܕ ܬܰܘܖ̈ܶܐ ܘܰܓܕܰܝ̈ܳܐ.<br> <sup>16</sup> ܬܰܘ ܫܡܰܥܘ ܘܶܐܫܬܰܥܶܐ ܠܟܽܘܢ. ܟܽܠܟܽܘܢ ܥܰܒܕܰܘ̈ܗܝ ܕܰܐ‌ܠܳܗܳܐ. ܡܶܕܶܡ ܕܰܥܒܰܕ ܠܢܰܦܫܝ̱.<br> <sup>17</sup> ܒܦܽܘܡܝ̱ ܩܪܺܝܬܶܗ. ܘܰܥܢܳܢܝ̱ ܘܪܰܡܪܶܡܬܶܗ ܒܠܶܫܳܢܝ̱.<br> <sup>18</sup> ܥܰܘܠܳܐ ܐܶܢ ܚܙܰܝܬ ܒܠܶܒܝ̱ ܠܳܐ ܬܶܦܪܽܘܩܰܝܢܝ̱ ܡܳܪܝܳܐ.<br> <sup>19</sup> ܗܳܝܕܶܝܢ ܫܡܰܥ ܐܰ‌ܠܳܗܳܐ ܩܳܠܳܐ ܕܒܳܥܽܘܬܝ̱.<br> <sup>20</sup> ܒܪܺܝܟ ܗܽܘ ܡܳܪܝܳܐ ܕܠܳܐ ܐܰܥܒܰܪ ܨܠܽܘܬܝ̱ ܘܛܰܝܒܽܘܬܶܗ ܡܶܢܝ̱.</span></p>

<p>&nbsp;</p>
<h1><span> <a name="_Toc512113245"></a>. 67  ܡܰܙܡܽܘܪܳܐ. ܣܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܠܳܗܰܢ ܢܪܰܚܶܡ ܥܠܰܝܢ. ܢܒܰܪܟܰܢ ܘܢܰܢܗܰܪ ܐܰܦܰܘ̈ܗܝ ܒܰܢ.<br> <sup>2</sup> ܕܢܶܕܰܥ ܒܰܐܪܥܳܐ ܐܽܘܖ̈ܚܳܬܶܗ ܘܰܒܟܽܠܗܽܘܢ ܥܰܡ̈ܡܶܐ ܦܽܘܪܩܳܢܶܗ. ܢܰܘܕܽܘܢ ܠܳܟ ܥܰܡ̈ܡܶܐ ܐܰ‌ܠܳܗܳܐ.<br> <sup>3</sup> ܢܰܘܕܽܘܢ ܠܳܟ ܥܰܡ̈ܡܶܐ ܟܽܠܗܽܘܢ.<br> <sup>4</sup> ܢܶܚܕ̈ܝܳܢ ܘܰܢܫܰܒ̈ܚܳܢ ܡܰܠ̈ܟܘܳܬܳܐ. ܕܕܳܐܶܢ ܐܰܢ̱ܬ ܠܥܰܡ̈ܡܶܐ ܬܪܺܝܨܳܐܺܝܬ. ܘܰܠܡܰܠ̈ܟܘܳܬܳܐ ܡܕܰܒܰܪ ܐܰܢ̱ܬ ܒܰܐܪܥܳܐ.<br> <sup>5</sup> ܢܰܘܕܽܘܢ ܠܳܟ ܥܰܡ̈ܡܶܐ ܐܰ‌ܠܳܗܳܐ. ܢܰܘܕܽܘܢ ܠܳܟ ܥܰܡ̈ܡܶܐ ܟܽܠܗܽܘܢ.<br> <sup>6</sup> ܐܰܪܥܳܐ ܝܶܗܒܰܬ ܦܺܐܖ̈ܶܝܗ̇. ܢܒܰܪܟܰܢ ܐܰ‌ܠܳܗܳܐ ܐܰܠܳܗܰܢ.<br> <sup>7</sup> ܘܰܢܒܰܪܟܰܢ ܐܰ‌ܠܳܗܳܐ. ܘܢܶܕܚܠܽܘܢ ܡܶܢܶܗ ܟܽܠܗܽܘܢ ܥܶܒܖ̈ܶܝܗ̇ ܕܰܐܪܥܳܐ.</span></p>

<p>&nbsp;</p>
<p>&nbsp;</p>
<h1><span> <a name="_Toc512113246"></a>. 68  ܡܰܙܡܽܘܪܳܐ. ܣܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܢܩܽܘܡ ܐܰ‌ܠܳܗܳܐ ܘܢܶܬܒܰܕܪܽܘܢ ܟܽܠܗܽܘܢ ܒܥܶܠܕ̈ܒܳܒܰܘܗܝ. ܢܶܥܪܩܽܘܢ ܣܳܢ̈ܰܐܘܗܝ ܡܶܢ ܩܕܳܡܰܘܗܝ.<br> <sup>2</sup> ܘܰܐܝܟ ܕܡܶܬܛܰܠܰܩ ܬܶܢܳܢܳܐ ܢܶܬܛܰܠܩܽܘܢ. ܘܰܐܝܟ ܕܡܶܬܦܰܫܪܳܐ ܫܥܽܘܬܳܐ ܡܶܢ ܩܕܳܡ ܢܽܘܪܳܐ. ܢܺܐܒܕܽܘܢ ܖ̈ܰܫܺܝܥܶܐ ܡܶܢ ܩܕܳܡ ܐܰ‌ܠܳܗܳܐ.<br> <sup>3</sup> ܘܙܰܕܺܝ̈ܩܶܐ ܢܶܚܕܽܘܢ ܘܢܶܬܥܰܫܢܽܘܢ ܩܕܳܡ ܐܰ‌ܠܳܗܳܐ. ܘܢܶܚܕܽܘܢ ܒܒܽܘܣܳܡܶܗ.<br> <sup>4</sup> ܙܡܰܪܘ ܠܰܐܠܳܗܳܐ ܘܫܰܒܰܚܘ ܠܰܫܡܶܗ. ܫܰܒܰܚܘ ܠܕܰܪܟܺܝܒ ܠܡܰܥܪܒܳܐ ܡܳܪܝܳܐ ܫܡܶܗ. ܐܶܬܥܰܫܰܢܘ̱ ܩܕܳܡܰܘܗܝ̱ ܕܰܐܒܳܐ ܕܝܰܬܡ̈ܶܐ.<br> <sup>5</sup> ܘܕܰܝܳܢܳܐ ܕܰܐܖ̈ܡܠܳܬܳܐ. ܐܰ‌ܠܳܗܳܐ ܒܡܰܥܡܪܶܗ ܩܰܕܺܝܫܳܐ.<br> <sup>6</sup> ܐܰ‌ܠܳܗܳܐ ܡܰܘܬܶܒ ܝܺܚܺܝܕܳܝܳܐ ܒܒܰܝܬܳܐ. ܘܡܰܦܶܩ ܐܰܣܺܝܖ̈ܶܐ ܒܟܰܫܺܝܪܽܘܬܳܐ. ܘܡܳܖ̈ܽܘܕܶܐ ܢܶܫܪܽܘܢ ܒܶܝܬ ܩܒܽܘܖ̈ܶܐ.<br> <sup>7</sup> ܐܰ‌ܠܳܗܳܐ ܟܰܕ ܢܦܰܩܬ ܩܕܳܡ ܥܰܡܳܟ. ܘܟܰܕ ܥܒܰܪܬ ܒܰܐܫܺܝܡܽܘܢ.<br> <sup>8</sup> ܐܰܪܥܳܐ ܙܳܥܰܬ. ܐܳܦ ܫܡܰܝ̈ܳܐ ܢܰܛܶܦܘ. ܡܶܢ ܩܕܳܡ ܐܰ‌ܠܳܗܳܐ ܗܳܢܳܐ ܛܽܘܪܳܐ ܕܣܺܝܢܰܝ. ܡܶܢ ܩܕܳܡ ܐܰ‌ܠܳܗܳܐ ܐܰܠܳܗܶܗ ܕܺܝܣܪܳܐܶܝܠ.<br> <sup>9</sup> ܡܶܛܪܳܐ ܕܨܶܒܝܳܢܳܐ ܝܰܗܒܬ ܐܰ‌ܠܳܗܳܐ ܠܝܳܪܬܽܘܬܳܟ. ܐܶܬܟܰܪܗܰܬ ܘܰܐܢ̱ܬ ܬܰܩܶܦܬܳܗ̇.<br> <sup>10</sup> ܘܚܰܝ̈ܘܳܬܳܟ ܥܡܰܪܶܝܢ ܒܳܗ̇. ܬܰܩܶܦܬ ܒܛܰܝܒܽܘܬܳܟ ܠܒܳܝ̈ܫܶܐ ܐܰ‌ܠܳܗܳܐ.<br> <sup>11</sup> ܡܳܪܝܳܐ ܢܶܬܶܠ ܡܶܠܬܳܐ ܕܰܣܒܰܪܬܳܐ ܒܚܰܝܠܳܐ ܪܰܒܳܐ.<br> <sup>12</sup> ܡܰܠܟ̈ܶܐ ܕܚܰܝܠܰܘ̈ܳܬܳܐ ܢܶܬܟܰܢܫܽܘܢ. ܘܫܽܘܦܪܶܗ ܕܒܰܝܬܳܟ ܢܦܰܠܶܓ ܒܶܙܬܳܐ.<br> <sup>13</sup> ܐܶܢ ܬܶܕܡܟܽܘܢ ܒܶܝܬ ܫܦܳܝ̈ܶܐ. ܓܶܦ̈ܶܐ ܕܝܰܘܢܳܐ ܕܰܩܪܺܝܡܺܝܢ ܒܟܶܣܦܳܐ. ܘܶܐܒܖ̈ܶܝܗ̇ ܒܕܰܗܒܳܐ ܣܢܺܝܢܳܐ.<br> <sup>14</sup> ܟܰܕ ܦܪܰܫ ܐܰ‌ܠܳܗܳܐ ܡܰܠܟܳܐ ܒܶܗ ܐܰܬܠܓܰܬ.<br> <sup>15</sup> ܒܨܰܠܡܽܘܢ ܛܽܘܪܶܗ ܕܰܐ‌ܠܳܗܳܐ.<br> <sup>16</sup> ܛܽܘܖ̈ܶܐ ܕܒܰܝܫܳܢ ܛܽܘܖ̈ܶܐ ܕܰܓܒܶܢܝܰܡ. ܛܽܘܖ̈ܶܐ ܕܒܰܝܫܳܢ ܡܳܢܳܐ ܨܳܒܶܝܢ ܐܢ̱ܬܽܘܢ ܛܽܘܖ̈ܶܐ ܕܰܓܒܶܢܝܰܡ. ܛܽܘܪܳܐ ܕܰܓܒܳܐ ܠܶܗ ܐܰ‌ܠܳܗܳܐ ܠܡܶܬܰܒ ܒܶܗ. ܡܳܪܝܳܐ ܢܶܫܪܶܐ ܒܶܗ ܠܥܳܠܰܡ.<br> <sup>17</sup> ܪܟܶܒ ܐܰ‌ܠܳܗܳܐ ܒܖ̈ܶܒܘܳܬܳܐ ܘܒܰܐܠܦ̈ܶܐ ܕܚܰܝܠܳܐ. ܡܳܪܝܳܐ ܒܗܽܘܢ ܣܺܝܢܰܝ ܒܩܽܘܕܫܶܗ.<br> <sup>18</sup> ܣܠܶܩܬ ܠܰܡܪܰܘܡܳܐ ܘܰܫܒܰܝܬ ܫܒܺܝܬܳܐ. ܘܝܰܗܒܬ ܡܰܘܗ̈ܒܳ̈ܬܳܐ ܠܰܒܢܰܝ̈ܢܳܫܳܐ. ܐܳܦ ܡܳܖ̈ܽܘܕܶܐ ܠܳܐ ܢܶܥܡܪܽܘܢ ܩܕܳܡ ܐܰ‌ܠܳܗܳܐ.<br> <sup>19</sup> ܒܪܺܝܟ ܗܽܘ ܡܳܪܝܳܐ ܒܟܽܠ ܝܽܘܡ ܕܰܐܓܒܝܰܢ ܝܳܪܬܽܘܬܶܗ.<br> <sup>20</sup> ܐܰ‌ܠܳܗܳܐ ܦܳܪܽܘܩܰܢ ܐܰ‌ܠܳܗܳܐ ܡܦܰܨܝܳܢܰܢ. ܡܳܪܝܳܐ ܐܰ‌ܠܳܗܳܐ ܡܳܪܶܗ ܕܡܰܘܬܳܐ ܘܡܰܦܩܳܢܳܐ.<br> <sup>21</sup> ܒܪܰܡ ܐܰ‌ܠܳܗܳܐ ܢܶܦܣܽܘܩ ܪܺܝܫܳܐ ܕܰܒܥܶܠܕ̈ܒܳܒܰܘܗܝ̱. ܘܒܺܝܥ̈ܳܬܳܐ ܕܣܰܥܪܳܐ ܕܰܐܝܠܶܝܢ ܕܰܡܗܰܠܟܺܝܢ ܒܰܚܛܳܗܰܝ̈ܗܽܘܢ.<br> <sup>22</sup> ܐܶܡܰܪ ܡܳܪܝܳܐ ܕܡܶܢ ܒܶܝܬ ܫܶܢ̈ܶܐ ܐܰܦܶܩ ܘܰܐܗܦܶܟ ܡܶܢ ܥܽܘ̈ܡܩܰܘܗܝ̱ ܕܝܰܡܳܐ.<br> <sup>23</sup> ܡܶܛܽܠ ܕܬܶܨܛܒܰܥ ܪܶܓܠܳܟ ܒܰܕܡܳܐ. ܘܠܶܫܳܢܳܐ ܕܟܰܠܒܰܝ̈ܟ ܡܶܢ ܒܥܶܠܕ̈ܒܳܒܰܝܟ.<br> <sup>24</sup> ܚܙܰܘ ܗܶܠܟ̈ܳܬܳܟ ܐܰ‌ܠܳܗܳܐ. ܗܶܠܟ̈ܳܬܶܗ ܕܰܐ‌ܠܳܗܝ ܘܰܕܡܰܠܟܝ̱ ܩܰܕܺܝܫܳܐ.<br> <sup>25</sup> ܩܰܕܶܡܘ ܪܰܘܖ̈ܒܳܢܶܐ ܒܳܬܰܪ ܡܫܰܒ̈ܚܳܢܶܐ. ܒܰܝܢܳܬ ܥܠܰܝ̈ܡܳܬܳܐ ܕܢܳܩ̈ܫܳܢ ܒܰܦܠܰܓ̈ܶܐ ܒܰܟܢܽܘ̈ܫܳܬܳܐ.<br> <sup>26</sup> ܒܰܪܶܟܘ ܠܡܳܪܝܳܐ ܐܰ‌ܠܳܗܳܐ ܡܶܢ ܡܰܒܽܘ̈ܥܶܐ ܕܺܝܣܪܳܐܶܝܠ.<br> <sup>27</sup> ܬܰܡܳܢ ܒܶܢܝܳܡܶܝܢ ܙܥܽܘܪܳܐ ܒܫܶܠܝܳܐ. ܖ̈ܰܘܪܒܳܢܶܐ ܕܺܝܗܽܘܕܳܐ ܘܫܰܠܺܝ̈ܛܳܢܰܝܗܽܘܢ. ܖ̈ܰܘܪܒܳܢܶܐ ܕܰܙܒܽܘܠܽܘܢ ܘܖ̈ܰܘܪܒܳܢܶܐ ܕܢܰܦܬܳܠܺܝ.<br> <sup>28</sup> ܦܩܽܘܕ ܐܰ‌ܠܳܗܳܐ ܥܽܘܫܢܳܟ. ܘܰܐܥܫܶܢ ܐܰ‌ܠܳܗܳܐ ܠܗܳܕܶܐ ܕܥܰܬܶܕܬ ܠܰܢ.<br> <sup>29</sup> ܡܶܢ ܗܰܝܟܠܳܟ ܠܽܐܘܪܺܫܠܶܡ ܠܳܟ ܢܰܝܬܽܘܢ ܡܰܠܟ̈ܶܐ ܩܽܘܖ̈ܒܳܢܶܐ.<br> <sup>30</sup> ܟܐܺܝ ܒܚܰܝܽܘܬܳܐ ܕܩܰܢܝܳܐ. ܟܢܽܘܫܬܳܐ ܕܰܐܖ̈ܘܳܢܶܐ. ܥܶܓ̈ܠܶܐ ܕܥܰܡ̈ܡܶܐ ܕܰܩܪܺܝܡܺܝܢ ܒܣܺܐܡܳܐ. ܒܰܕܰܪ ܥܰܡ̈ܡܶܐ ܕܨܳܒܶܝܢ ܩܖ̈ܳܒܶܐ.<br> <sup>31</sup> ܢܺܐܬܽܘܢ ܐܺܝܙܓ̈ܰܕܶܐ ܡܶܢ ܡܶܨܪܶܝܢ. ܘܟܽܘܫ ܬܰܫܠܶܡ ܐܺܝܕܳܐ ܠܰܐܠܳܗܳܐ.<br> <sup>32</sup> ܡܰܠܟܘ̈ܳܬܳܐ ܕܰܐܪܥܳܐ ܫܰܒܰܚܶܝ̈ܢ ܠܰܐܠܳܗܳܐ.<br> <sup>33</sup> ܙܡܰܪܘ ܠܡܳܪܝܳܐ ܕܰܪܟܺܝܒ ܒܰܫ̈ܡܰܝ ܫܡܰܝܳܐ. ܡܶܢ ܡܰܕܢܚܳܐ ܝܰܗܒ ܩܳܠܶܗ. ܩܳܠܳܐ ܥܰܫܺܝܢܳܐ.<br> <sup>34</sup> ܗܰܒܘ ܬܶܫܒܽܘܚܬܳܐ ܠܰܐܠܳܗܳܐ ܘܠܺܝܣܪܳܐܶܝܠ ܪܰܒܽܘܬ ܝܳܐܝܽܘܬܳܐ. ܕܥܽܘܫܢܶܗ ܒܰܫ̈ܡܰܝ ܫܡܰܝܳܐ.<br> <sup>35</sup> ܕܚܺܝܠ ܐܰܢ̱ܬ ܐܰ‌ܠܳܗܳܐ ܡܶܢ ܡܰܩܕܫܳܟ. ܐܰܠܳܗܶܗ ܕܺܝܣܪܳܐܶܝܠ. ܗܽܘ ܢܶܬܶܠ ܚܰܝܠܳܐ ܘܥܽܘܫܢܳܐ ܠܥܰܡܶܗ ܒܪܺܝܟ ܗܽܘ ܐܰ‌ܠܳܗܳܐ.</span></p>

<p>&nbsp;</p>
<h1><span> <a name="_Toc512113247"></a>. 69  ܡܰܙܡܽܘܪܳܐ. ܣܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܦܪܽܘܩܰܝܢܝ̱ ܐܰ‌ܠܳܗܳܐ ܡܶܛܽܠ ܕܰܡܛܰܘ ܡܰܝ̈ܳܐ ܥܕܰܡܳܐ ܠܢܰܦܫܳܐ.<br> <sup>2</sup> ܛܶܒܥܶܬ ܒܗܰܘܬܳܐ ܥܰܡܺܝܩܬܳܐ ܘܠܰܝܬ ܒܳܗ̇ ܒܶܝܬ ܩܝܳܡܳܐ. ܥܶܠܶܬ ܠܥܽܘܡܩܳܐ ܕܡܰܝ̈ܳܐ ܘܨܳܡܰܪܬܳܐ ܛܰܒܰܥܬܰܢܝ̱.<br> <sup>3</sup> ܠܺܐܝܬ ܒܩܶܪܺܝ݂ܝ̱ ܘܚܶܪܰܬ ܓܰܓܰܪܬܝ̱. ܓܳܙ̈ܝ̱ ܥܰܝ̈ܢܰܝ ܟܰܕ ܡܣܰܟܶܐ ܐ̱ܢܳܐ ܠܰܐܠܳܗܝ̱.<br> <sup>4</sup> ܣܓܺܝܘ ܡܶܢ ܣܰܥܪܳܐ ܕܪܺܝܫܝ̱ ܒܥܶܠܕ̈ܒܳܒܰܝ ܕܡܰܓܳܢ. ܘܰܥܫܶܢܘ ܡܶܢ ܓܰܖ̈ܡܰܝ ܒܥܶܠܕ̈ܒܳܒܰܝ ܕܫܽܘܩܪܳܐ. ܡܶܕܶܡ ܕܠܳܐ ܛܶܠܡܶܬ ܡܦܰܢܶܐ ܗ̱ܘܺܝܬ.<br> <sup>5</sup> ܐܰ‌ܠܳܗܳܐ ܐܰܢ̱ܬ ܝܳܕܰܥ ܐܰܢ̱ܬ ܣܰܟ̈ܠܘܳܬ݂ܝ̱. ܘܰܚܛܳܗܰܝ̈ ܡܶܢܳܟ ܠܳܐ ܐܶܬܟܰܣܺܝܘ.<br> <sup>6</sup> ܠܳܐ ܢܶܒܗܬܽܘܢ ܒܺܝ ܐܰܝܠܶܝܢ ܕܰܡܣܰܒܪܺܝܢ ܒܳܟ ܡܳܪܝܳܐ ܐܰ‌ܠܳܗܳܐ ܚܰܝܠܬܳܢܳܐ. ܘܠܳܐ ܢܰܚܦܪܽܘܢ ܒܺܝ ܐܰܝܠܶܝܢ ܕܒܳܥܶܝܢ ܠܳܟ ܐܰܠܳܗܶܗ ܕܺܝܣܪܳܐܶܝܠ.<br> <sup>7</sup> ܡܶܛܽܠܳܬܳܟ ܩܰܒܠܶܬ ܚܶܣܕܳܐ. ܘܟܰܣܝܰܬ ܒܶܗܬܬܳܐ ܠܰܐܦܰܝ̈.<br> <sup>8</sup> ܘܢܽܘܟܪܳܝܳܐ ܗܘܺܝܬ ܠܰܐܚܰܝ̈ ܘܰܐܟܣܢܳܝܳܐ ܠܰܒ̈ܢܰܝ ܐܶܡܝ̱.<br> <sup>9</sup> ܡܶܛܽܠ ܕܰܛܢܳܢܶܗ ܕܒܰܝܬܳܟ ܐܰܟܠܰܢܝ̱. ܘܚܶܣܕܳܐ ܕܰܡܚܰܣ̈ܕܳܢܰܝܟ ܢܦܰܠ ܥܠܰܝ.<br> <sup>10</sup> ܡܰܟܟܶܬ ܢܰܦܫܝ̱ ܒܨܰܘܡܳܐ. ܘܰܗܘܺܝܬ ܠܗܽܘܢ ܠܚܶܣܕܳܐ.<br> <sup>11</sup> ܥܶܒܕܶܬ ܠܒܽܘܫܝ̱ ܣܰܩܳܐ. ܘܰܗܘܺܝܬ ܠܗܽܘܢ ܠܡܰܬܠܳܐ.<br> <sup>12</sup> ܘܰܪܢܰܘ ܒܺܝ ܐܰܝܠܶܝܢ ܕܝܳܬܒܺܝܢ ܒܬܰܪܥܳܐ. ܘܰܪܢܰܘ ܒܺܝ ܐܰܝܠܶܝܢ ܕܫܳܬܶܝܢ ܫܰܟܪܳܐ.<br> <sup>13</sup> ܘܶܐܢܳܐ ܨܰܠܺܝܬ ܩܕܳܡܰܝܟ ܡܳܪܝܳܐ ܒܙܰܒܢܳܐ ܡܩܰܒܠܳܐ. ܐܰ‌ܠܳܗܳܐ ܒܣܽܘܓܳܐܐ ܕܛܰܝܒܽܘܬܳܟ ܥܢܺܝܢܝ̱. ܘܰܒܣܽܘܓܳܐܐ ܕܦܽܘܪܩܳܢܳܟ ܦܰܨܳܢܝ̱.<br> <sup>14</sup> ܡܶܢ ܣܝܳܢܳܐ ܕܠܳܐ ܐܶܛܒܰܥ. ܘܶܐܬܦܰܨܶܐ ܡܶܢ ܣܳܢ̈ܰܐܝ ܘܡܶܢ ܥܽܘܡܩܳܐ ܕܡܰܝ̈ܳܐ.<br> <sup>15</sup> ܕܠܳܐ ܬܛܰܒܥܰܢܝ̱ ܨܳܡܰܪܬܳܐ ܕܡܰܝ̈ܳܐ. ܘܠܳܐ ܬܶܒܠܥܰܢܝ̱ ܗܰܘܬܳܐ. ܘܠܳܐ ܬܶܐܚܽܘܕ ܥܠܰܝ ܒܺܪܳܐ ܦܽܘܡܳܗ̇.<br> <sup>16</sup> ܥܢܺܝܢܝ̱ ܡܳܪܝܳܐ ܡܶܛܽܠ ܕܛܳܒܳܐ ܗ̱ܝ ܛܰܝܒܽܘܬܳܟ. ܘܰܒܣܽܘܓܳܐܐ ܕܖ̈ܰܚܡܰܝܟ ܐܶܬܦܰܢ ܥܠܰܝ.<br> <sup>17</sup> ܘܠܳܐ ܬܰܗܦܶܟ ܐܰܦܰܝ̈ܟ ܡܶܢ ܥܰܒܕܳܟ. ܡܶܛܽܠ ܕܥܳܩܰܬ ܠܺܝ ܒܰܥܓܰܠ ܥܢܺܝܢܝ̱.<br> <sup>18</sup> ܩܰܪܶܒ ܢܰܦܫܝ̱ ܠܦܽܘܪܩܳܢܳܟ. ܡܶܛܽܠ ܒܥܶܠܕ̈ܒܳܒܰܝ ܦܪܽܘܩܰܝܢܝ̱.<br> <sup>19</sup> ܐܰܢ̱ܬ ܝܳܕܰܥ ܐܰܢ̱ܬ ܚܶܣܕܝ̱. ܘܒܶܗܬܰܬܝ̱ ܠܽܘܩܒܰܠ ܟܽܠܗܽܘܢ ܒܥܶܠܕ̈ܒܳܒܰܝ.<br> <sup>20</sup> ܐܰܣܳܐ ܬܒܳܪܶܗ ܕܠܶܒܝ ܘܰܥܨܽܘܒ. ܣܰܟܺܝܬ ܠܡܰܢ ܕܬܶܟܪܶܐ ܠܶܗ ܘܠܰܝܬ. ܘܠܰܡܒܰܝܐܳܢܳܐ ܘܠܳܐ ܐܶܫܟܚܶܬ.<br> <sup>21</sup> ܝܰܗܒܘ ܒܡܶܐܟܽܘܠܬܝ̱ ܡܖ̈ܳܪܶܐ. ܘܰܠܨܶܗܺܝ݂ܝ݂ ܚܰܠܳܐ ܐܰܫܩܝܽܘܢܝ̱.<br> <sup>22</sup> ܢܶܗܘܶܐ ܦܳܬܽܘܪܗܽܘܢ ܩܕܳܡܳܝܗܽܘܢ ܦܰܚܳܐ. ܘܦܽܘܪܥܳܢܗܽܘܢ ܠܬܽܘܩܰܠܬܳܐ.<br> <sup>23</sup> ܢܶܚܫ̈ܟܳܢ ܥܰܝܢܰܝ̈ܗܽܘܢ ܕܠܳܐ ܢܶܚܙܽܘܢ. ܘܚܰܨܗܽܘܢ ܒܟܽܠܙܒܰܢ ܢܶܗܘܶܐ ܟܦܺܝܦ.<br> <sup>24</sup> ܐܰܫܽܘܕ ܥܠܰܝܗܽܘܢ ܪܽܘܓܙܳܟ. ܘܚܶܡܬܳܐ ܕܪܽܘܓܙܳܟ ܬܰܕܪܶܟ ܐܶܢܽܘܢ.<br> <sup>25</sup> ܢܶܗܘܶܐ ܒܶܝܬ ܡܰܥܡܰܪܗܽܘܢ ܚܪܶܒ. ܘܰܒܡܰܫ̈ܟܢܰܝܗܽܘܢ ܠܳܐ ܢܶܗܘܶܐ ܕܥܳܡܰܪ.<br> <sup>26</sup> ܡܶܛܽܠ ܕܰܠܡܰܢ ܕܰܐܢ̱ܬ ܡܚܰܝܬ ܪܕܰܦܘ. ܘܰܐܘܣܶܦܘ ܥܰܠ ܟܺܐܒܶܗ ܕܰܩܛܺܝܠܳܐ.<br> <sup>27</sup> ܗܰܒ ܥܰܘܠܳܐ ܥܰܠ ܥܰܘܠܗܽܘܢ. ܕܠܳܐ ܢܶܥܠܽܘܢ ܒܙܰܕܺܝܩܽܘܬܳܟ.<br> <sup>28</sup> ܢܶܬܥܛܽܘܢ ܡܶܢ ܣܶܦܪܳܟ ܕܚܰܝ̈ܶܐ. ܘܥܰܡ ܙܰܕܺܝ̈ܩܰܝܟ ܠܳܐ ܢܶܬܟܰܬܒܽܘܢ.<br> <sup>29</sup> ܘܶܐܢܳܐ ܡܶܣܟܺܢܳܐ ܐ̱ܢܳܐ ܘܡܰܟܰܐܒܳܐ. ܦܽܘܪܩܳܢܳܟ ܐܰ‌ܠܳܗܳܐ ܥܰܕܪܰܢܝ̱.<br> <sup>30</sup> ܐܶܫܰܒܰܚ ܫܡܶܗ ܕܰܐ‌ܠܳܗܳܐ ܒܬܶܫܒܽܘܚܬܳܐ. ܘܰܐܘܪܒܺܝܘܗܝ̱ ܒܬܰܘܕܺܝܬܳܐ.<br> <sup>31</sup> ܐܶܫܦܰܪ ܠܡܳܪܝܳܐ ܡܶܢ ܬܰܘܖ̈ܶܐ ܡܦܰܛܡ̈ܶܐ. ܩܰܖ̈ܢܳܢܶܐ ܘܦܰܖ̈ܣܳܢܶܐ.<br> <sup>32</sup> ܚܙܰܘ ܡܶܣ̈ܟܺܢܶܐ ܘܰܚܕܰܘ ܘܢܺܚܶܐ ܠܶܒܟܽܘܢ.<br> <sup>33</sup> ܡܶܛܽܠ ܕܫܳܡܰܥ ܡܳܪܝܳܐ ܠܡܶܣ̈ܟܺܢܶܐ. ܘܠܰܐܣܺܝܖ̈ܰܘܗܝ̱ ܠܳܐ ܫܳܐܶܛ.<br> <sup>34</sup> ܢܫܰܒܚܽܘܢܳܝܗܝ̱ ܫܡܰܝܳܐ ܘܰܐܪܥܳܐ. ܘܝܰܡ̈ܡܶܐ ܘܟܽܠ ܕܪܳܚܶܫ ܒܗܽܘܢ.<br> <sup>35</sup> ܡܶܛܽܠ ܕܰܐ‌ܠܳܗܳܐ ܦܳܪܶܩ ܠܨܶܗܝܽܘܢ. ܘܰܡܒܰܢܶܐ ܠܩܽܘܖ̈ܝܳܐ ܕܺܝܗܽܘܕܳܐ.<br> <sup>36</sup> ܕܢܶܬܒܽܘܢ ܒܳܗ̇ ܥܰܒܕܰܘ̈ܗܝ ܘܢܺܐܪܬܽܘܢܳܗ̇. ܘܖ̈ܳܚܡܰܝ ܫܡܶܗ ܢܶܫܪܽܘܢ ܒܳܗ̇.</span></p>

<p>&nbsp;</p>
<h1><span> <a name="_Toc512113248"></a>. 70  ܡܰܙܡܽܘܪܳܐ. ܥ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܦܰܨܳܢܝ̱ ܡܳܪܝܳܐ ܠܥܽܘܕܪܳܢܝ̱ ܟܰܬܰܪ.<br> <sup>2</sup> ܘܢܶܒܗܬܽܘܢ ܘܢܰܚܦܪܽܘܢ ܐܰܝܠܶܝܢ ܕܒܳܥܶܝܢ ܠܢܰܦܫܝ̱. ܢܶܗܦܟܽܘܢ ܠܒܶܣܬܰܪܗܽܘܢ ܘܢܰܚܦܪܽܘܢ ܐܰܝܠܶܝܢ ܕܨܳܒܶܝܢ ܠܒܺܝܫܬܝ̱.<br> <sup>3</sup> ܢܶܬܡܗܽܘܢ ܒܬܶܢܝܳܐ ܕܒܶܗܬܰܬܗܽܘܢ ܐܰܝܠܶܝܢ ܕܶܐܡܰܪܘ ܥܠܰܝ ܐܶܗܶܐ ܐܶܗܶܐ.<br> <sup>4</sup> ܢܶܚܕܽܘܢ ܒܳܟ ܟܽܠ ܕܒܳܥܶܝܢ ܠܳܟ. ܘܢܺܐܡܪܽܘܢ ܒܟܽܠܙܒܰܢ ܕܪܰܒ ܗܽܘ ܐܰ‌ܠܳܗܳܐ. ܐܰܝܠܶܝܢ ܕܪܳܚܡܺܝܢ ܦܽܘܪܩܳܢܳܟ.<br> <sup>5</sup> ܘܶܐܢܳܐ ܡܶܣܟܺܢܳܐ ܐ̱ܢܳܐ ܘܒܳܝܫܳܐ. ܐܰ‌ܠܳܗܳܐ ܟܰܬܰܪ ܠܺܝ. ܡܥܰܕܪܳܢܝ ܐܰܢ̱ܬ ܘܰܡܦܰܨܝܳܢܝ̱ ܐܰܠܳܗܝ ܠܳܐ ܬܰܘܚܰܪ.</span></p>

<p>&nbsp;</p>
<h1><span> <a name="_Toc512113249"></a>. 71  ܡܰܙܡܽܘܪܳܐ. ܥܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܒܳܟ ܡܳܪܝܳܐ ܣܰܒܪܶܬ ܠܳܐ ܐܶܒܗܰܬ ܠܥܳܠܰܡ.<br> <sup>2</sup> ܘܰܒܙܰܕܺܝܩܽܘܬܳܟ ܦܰܨܳܢܝ̱. ܨܠܺܝ ܠܺܝ ܐܶܕܢܳܟ ܘܰܦܪܽܘܩܰܝܢܝ̱.<br> <sup>3</sup> ܗܘܺܝ ܠܺܝ ܒܶܝܬ ܡܰܥܡܪܳܐ ܕܶܐܥܽܘܠ ܠܶܗ ܒܟܽܠܙܒܰܢ. ܘܰܦܩܽܘܕ ܠܡܶܦܪܩܰܢܝ̱. ܡܶܛܽܠ ܕܰܐܢ̱ܬ ܗܽܘ ܒܶܝܬ ܓܰܘܣܝ̱ ܘܒܶܝܬ ܡܶܪܕܝ̱.<br> <sup>4</sup> ܐܰ‌ܠܳܗܳܐ ܦܰܨܳܢܝ̱ ܡܶܢ ܐܺܝܕܶܗ ܕܪܰܫܺܝܥܳܐ ܘܡܶܢ ܐܺܝܕܶܗ ܕܥܰܘܳܠܳܐ ܒܺܝܫܳܐ.<br> <sup>5</sup> ܡܶܛܽܠ ܕܰܐܢ̱ܬ ܗܽܘ ܣܰܒܪܝ̱ ܡܳܪܝܳܐ. ܐܰ‌ܠܳܗܳܐ ܬܽܘܟܠܳܢܝ̱ ܕܡܶܢ ܛܰܠܝܽܘܬܝ̱.<br> <sup>6</sup> ܥܠܰܝܟ ܐܶܣܬܰܡܟܶܬ ܡܶܢ ܡܰܪܒܥܳܐ. ܘܡܶܢ ܡܥܶܝ̈ܗ̇ ܕܶܐܡܝ̱ ܐܰܢ̱ܬ ܗܽܘ ܬܽܘܟܠܳܢܝ̱. ܘܠܳܟ ܫܰܒܚܶܬ ܒܟܽܠܙܒܰܢ.<br> <sup>7</sup> ܕܽܘܡܳܪܳܐ ܗܘܺܝܬ ܠܣܰܓܺܝ̈ܐܶܐ. ܕܰܐܢ̱ܬ ܗܽܘ ܬܽܘܟܠܳܢܝ̱ ܥܰܫܺܝܢܳܐ.<br> <sup>8</sup> ܢܶܬܡܠܶܐ ܦܽܘܡܝ̱ ܬܶܫܒܽܘܚܬܳܟ. ܘܟܽܠܶܗ ܝܰܘܡܳܐ ܪܰܒܽܘܬܳܟ.<br> <sup>9</sup> ܠܳܐ ܬܶܫܕܶܝܢܝ̱ ܒܙܰܒܢܳܐ ܕܣܰܝܒܽܘܬܳܐ. ܘܡܳܐ ܕܰܓܡܰܪ ܚܰܝܠܝ̱ ܠܳܐ ܬܶܫܒܩܰܢܝ̱.<br> <sup>10</sup> ܡܶܛܽܠ ܕܶܐܡܰܪܘ ܥܠܰܝ ܒܥܶܠܕ̈ܒܳܒܰܝ. ܘܰܐܝܠܶܝܢ ܕܢܳܛܪܺܝܢ ܠܢܰܦܫܝ̱. ܐܶܬܡܰܠܰܟܘ̱ ܐܰܟܚܕܳܐ ܘܶܐܡܰܪܘ.<br> <sup>11</sup> ܐܰ‌ܠܳܗܳܐ ܫܰܒܩܶܗ. ܪܽܘܕܦܽܘܗܝ̱ ܐܘܚܕܽܘܗܝ̱. ܡܶܛܽܠ ܕܠܰܝܬ ܠܶܗ ܡܦܰܨܝܳܢܳܐ.<br> <sup>12 </sup>ܐܰ‌ܠܳܗܳܐ ܠܳܐ ܬܰܪܚܶܩ ܡܶܢܝ̱. ܐܰ‌ܠܳܗܳܐ ܠܥܽܘܕܪܳܢܝ̱ ܟܰܬܰܪ.<br> <sup>13 </sup>ܢܶܒܗܬܽܘܢ ܘܢܰܚܦܪܽܘܢ ܐܰܝܠܶܝܢ ܕܣܳܩܪܺܝܢ ܠܢܰܦܫܝ̱. ܢܶܬܥܰܛܦܽܘܢ ܒܶܗܬܬܳܐ ܐܰܝܠܶܝܢ ܕܨܳܒܶܝܢ ܠܒܺܝܫܬܝ̱.<br> <sup>14 </sup>ܐܶܢܳܐ ܕܶܝܢ ܒܟܽܠܙܒܰܢ ܐܶܨܰܠܶܐ ܘܰܐܘܣܶܦ ܥܰܠ ܬܶܫܒ̈ܚܳܬܳܟ.<br> <sup>15 </sup>ܘܦܽܘܡܝ̱ ܢܣܰܒܰܪ ܙܰܕܺܝܩܽܘܬܳܟ. ܘܟܽܠܶܗ ܝܰܘܡܳܐ ܬܶܫܒ̈ܚܳܬܳܟ. ܡܶܛܽܠ ܕܠܳܐ ܝܶܕܥܶܬ ܣܳܦܪܽܘܬܳܐ.<br> <sup>16 </sup>ܕܐܶܥܽܘܠ ܒܓܰܢ̱ܒܳܪܽܘܬܶܗ ܕܡܳܪܝܳܐ ܘܶܐܥܗܰܕ ܙܰܕܺܝܩܽܘܬܳܟ ܒܰܠܚܽܘܕܰܝ.<br> <sup>17 </sup>ܐܰ‌ܠܳܗܳܐ ܝܽܘܠܦܳܢܝ̱ ܕܡܶܢ ܛܰܠܝܽܘܬܝ̱ ܘܰܥܕܰܡܳܐ ܠܗܳܫܳܐ. ܕܶܐܚܰܘܶܐ ܬܶܕܡܖ̈ܳܬܳܟ.<br> <sup>18</sup> ܥܕܰܡܳܐ ܠܣܰܝܒܽܘܬܳܐ ܘܰܠܩܰܫܺܝܫܽܘܬܳܐ ܠܳܐ ܬܶܫܒܩܰܢܝ̱. ܥܕܰܡܳܐ ܕܶܐܚܰܘܶܐ ܕܪܳܥܳܟ ܘܓܰܢ̱ܒܳܪܽܘܬܳܟ ܠܕܳܪܳܐ ܕܳܐܬܶܐ.<br> <sup>19</sup> ܙܰܕܺܝܩܽܘܬܳܟ ܐܰ‌ܠܳܗܳܐ ܥܕܰܡܳܐ ܠܰܡܪܰܘܡܳܐ. ܘܖ̈ܰܘܪܒܳܬܳܐ ܕܰܥܒܰܕܬ ܐܰ‌ܠܳܗܳܐ ܡܰܢܽܘ ܐܰܟܘܳܬܳܟ.<br> <sup>20</sup> ܕܚܰܘܺܝܬܳܢܝ̱ ܐܽܘܠܨܳܢܳܐ ܣܰܓܺܝܐܳܐ ܘܒܺܝܫܬܳܐ. ܘܰܗܦܰܟܬ ܘܰܐܚܺܝܬܳܢܝ̱. ܐܳܦ ܡ̣ܶܢ ܬܗܽܘ̈ܡܶܐ ܕܰܐܪܥܳܐ ܬܰܗܦܶܟ ܬܰܣܩܰܢܝ̱.<br> <sup>21</sup> ܐܰܣܓܺܝܬ ܪܰܒܽܘܬܝ̱ ܘܰܗܦܰܟܬ ܘܒܰܝܰܐܬܳܢܝ̱.<br> <sup>22</sup> ܘܳܐܦ ܐܶܢܳܐ ܐܰܘܕܶܐ ܠܳܟ ܒܟܶܢܳܪܳܐ ܘܰܠܩܽܘܫܬܳܟ ܐܶܙܡܰܪ. ܐܰ‌ܠܳܗܳܐ ܐܶܙܡܰܪ ܠܳܟ ܒܟܶܢܳܪܳܐ ܩܰܕܺܝܫܳܐ ܕܺܝܣܪܳܐܶܝܠ.<br> <sup>32</sup> ܘܰܢܫܰܒ̈ܚܳܢ ܣܶܦ̈ܘܳܬ݂ܝ̱ ܟܰܕ ܐܶܙܡܰܪ ܠܳܟ ܘܢܰܦܫܝ̱ ܕܰܦܪܰܩܬ.<br> <sup>33</sup> ܠܶܫܳܢܝ̱ ܟܽܠܶܗ ܝܰܘܡܳܐ ܢܰܘܕܶܐ ܒܙܰܕܺܝܩܽܘܬܳܟ. ܡܶܛܽܠ ܕܢܶܒܗܬܽܘܢ ܘܢܰܚܦܪܽܘܢ ܐܰܝܠܶܝܢ ܕܨܳܒܶܝܢ ܠܒܺܝܫܬܝ̱.</span></p>

<p>&nbsp;</p>
<h1><span> <a name="_Toc512113250"></a>. 72  ܡܰܙܡܽܘܪܳܐ. ܥܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܗܰܒ ܕܺܝܢܳܟ ܠܡܰܠܟܳܐ ܘܙܰܕܺܝܩܽܘܬܳܟ ܠܒܰܪ ܡܰܠܟܳܐ.<br> <sup>2</sup> ܕܰܢܕܽܘܢ ܠܥܰܡܳܟ ܒܙܰܕܺܝܩܽܘܬܳܐ ܘܰܠܡܶܣ̈ܟܺܢܰܝܟ ܒܕܺܝܢܳܐ.<br> <sup>3</sup> ܢܶܫܩܠܽܘܢ ܛܽܘܖ̈ܶܐ ܫܠܳܡܳܐ ܠܥܰܡܳܟ ܘܖ̈ܳܡܳܬܳܐ ܙܰܕܺܝܩܽܘܬܳܟ.<br> <sup>4</sup> ܕܰܢܕܽܘܢ ܠܡܶܣ̈ܟܺܢܶܐ ܕܥܰܡܳܐ. ܢܶܦܪܽܘܩ ܠܰܒ̈ܢܰܝ ܒܳܝ̈ܫܶܐ. ܘܰܢܡܰܟܶܟ ܠܛܳܠܽܘ̈ܡܶܐ.<br> <sup>5</sup> ܢܶܕܚܠܽܘܢ ܠܳܟ ܥܰܡ ܫܶܡܫܳܐ. ܘܰܩܕܳܡ ܣܰܗܪܳܐ ܠܕܳܪܕܳܖ̈ܺܝܢ.<br> <sup>6</sup> ܢܶܚܽܘܬ ܐܰܝܟ ܡܶܛܪܳܐ ܥܰܠ ܓܶܙܬܳܐ. ܘܰܐܝܟ ܖ̈ܣܺܝܣܶܐ ܕܢܳܚܬܺܝܢ ܥܰܠ ܐܰܪܥܳܐ.<br> <sup>7</sup> ܢܶܫܘܰܚ ܒܝܰܘ̈ܡܳܬܶܗ ܙܶܕܩܳܐ. ܘܣܽܘܓܳܐܐ ܕܰܫܠܳܡܳܐ ܥܕܰܡܳܐ ܕܢܶܥܒܰܪ ܣܰܗܪܳܐ.<br> <sup>8</sup> ܢܶܐܚܽܘܕ ܡܶܢ ܝܰܡܳܐ ܠܝܰܡܳܐ. ܘܡܶܢ ܢܰܗܖ̈ܰܘܳܬܳܐ ܥܕܰܡܳܐ ܠܣܰܘ̈ܦܶܝܗ̇ ܕܰܐܪܥܳܐ.<br> <sup>9</sup> ܩܕܳܡܰܘܗܝ̱ ܢܶܒܖ̈ܟܳܢ ܓܳܙܖ̈ܳܬܳܐ. ܘܰܒܥܶܠܕ̈ܒܳܒܰܘܗܝ̱ ܥܰܦܪܳܐ ܢܶܠܚܟܽܘܢ.<br> <sup>10 </sup>ܡܰܠ̈ܟܶܐ ܕܬܰܪܫܺܝܫ ܘܰܕܓܳܙܖ̈ܳܬܳܐ ܩܽܘܖ̈ܒܳܢܶܐ ܢܰܝܬܽܘܢ ܠܶܗ. ܡܰܠ̈ܟܶܐ ܕܰܫܒܳܐ ܘܰܕܣܰܒܰܐ ܩܽܘܖ̈ܒܳܢܶܐ ܢܩܰܪܒܽܘܢ ܠܶܗ.<br> <sup>11 </sup>ܢܶܣܓܕܽܘܢ ܠܶܗ ܟܽܠܗܽܘܢ ܡܰܠ̈ܟܶܐ. ܘܟܽܠܗܽܘܢ ܥܰܡ̈ܡܶܐ ܢܶܦܠܚܽܘܢܳܝܗܝ̱.<br> <sup>12 </sup>ܡܶܛܽܠ ܕܰܡܦܰܨܶܐ ܠܒܳܝܫܳܐ ܡܶܢ ܡܰܢ ܕܥܰܫܺܝܢ ܡܶܢܶܗ. ܘܰܠܡܶܣܟܺܢܳܐ ܕܠܰܝܬ ܠܶܗ ܡܥܰܕܪܳܢܳܐ.<br> <sup>13 </sup>ܚܳܐܶܣ ܥܰܠ ܡܶܣ̈ܟܺܢܶܐ ܘܥܰܠ ܒܳܝ̈ܫܶܐ. ܘܢܰܦ̈ܫܳܬܳܐ ܕܡܶܣ̈ܟܺܢܶܐ ܦܳܪܶܩ.<br> <sup>14 </sup>ܡܶܢ ܬܽܘܟܳܐ ܘܡܶܢ ܥܰܘܠܳܐ ܦܳܪܶܩ ܢܰܦ̈ܫܳܬܗܽܘܢ. ܝܰܩܺܝܪ ܗܽܘ ܕܶܡܗܽܘܢ ܒܥܰܝ̈ܢܰܘܗܝ.<br> <sup>15 </sup>ܢܺܚܶܐ ܘܢܶܬܺܝܗܶܒ ܠܶܗ ܡܶܢ ܕܰܗܒܳܐ ܕܰܫܒܳܐ. ܘܰܢܨܰܠܶܐ ܥܠܰܘܗܝ̱ ܒܟܽܠܙܒܰܢ. ܘܟܽܠܶܗ ܝܰܘܡܳܐ ܢܒܰܪܟܺܝܘܗܝ̱.<br> <sup>16</sup> ܢܶܗܘܶܐ ܐܰܝܟ ܣܽܘܓܳܐܐ ܕܰܥܒܽܘܪܳܐ ܒܰܐܪܥܳܐ. ܘܰܒܪܺܝܫܳܐ ܕܛܽܘܖ̈ܶܐ ܢܰܫܘܰܚ ܦܺܐܖ̈ܰܘܗܝ̱ ܐܰܝܟ ܕܠܶܒܢܳܢ. ܘܢܰܘܥܶܐ ܡܶܢ ܡܕܺܝܢ̱ܬܶܗ ܐܰܝܟ ܥܶܣܒܳܐ ܕܰܐܪܥܳܐ.<br> <sup>17</sup> ܘܢܶܗܘܶܐ ܫܡܶܗ ܠܥܳܠܰܡ. ܘܰܩܕܳܡ ܫܶܡܫܳܐ ܐܺܝܬܰܘܗܝ̱ ܫܡܶܗ. ܢܶܬܒܰܪܟܽܘܢ ܒܶܗ ܟܽܠܗܽܘܢ ܥܰܡ̈ܡܶܐ. ܘܟܽܠܗܽܘܢ ܢܫܰܒܚܽܘܢܳܝܗܝ̱.<br> <sup>18</sup> ܒܪܺܝܟ ܗܽܘ ܡܳܪܝܳܐ ܐܰ‌ܠܳܗܳܐ ܕܺܝܣܪܳܐܶܝܠ ܕܰܥܒܰܕ ܬܶܕܡܖ̈ܳܬܳܐ ܪܰܘܖ̈ܒܳܬܳܐ ܒܰܠܚܽܘܕܰܘܗܝ̱.<br> <sup>19 </sup>ܘܰܒܪܺܝܟ ܗܽܘ ܫܡܳܐ ܕܺܐܝܩܳܪܶܗ ܠܥܳܠܰܡ. ܬܶܬܡܠܶܐ ܐܺܝܩܳܪܶܗ ܟܽܠܳܗ̇ ܐܰܪܥܳܐ ܐܰܡܺܝܢ ܘܰܐܡܺܝܢ.</span></p>

<p>&nbsp;</p>
<h1><span> <a name="_Toc512113251"></a>. 73  ܡܰܙܡܽܘܪܳܐ. ܥܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܛܳܒ ܠܺܝܣܪܳܐܶܝܠ ܘܠܰܒܪܺܝܖ̈ܰܝ ܠܶܒܳܐ.<br> <sup>2</sup> ܘܶܐܢܳܐ ܥܰܕ ܩܰܠܺܝܠ ܡܶܨ̈ܛܰܠܝܳܢ ܗܘܰܝ̈ ܖ̈ܶܓܠܰܝ. ܘܰܐܝܟ ܠܳܐ ܡܶܕܶܡ ܡܶܬܰܐܫ̈ܕܳܢ ܗܘܰܝ̈ ܗܶܠܟ̈ܳܬܝ̱.<br> <sup>3</sup> ܡܶܛܽܠ ܕܛܶܢܶܬ ܒܥܰܘ̈ܳܠܶܐ ܟܰܕ ܚܳܙܶܐ ܗ̱ܘܺܝܬ ܫܠܳܡܳܐ ܕܖ̈ܰܫܺܝܥܶܐ.<br> <sup>4</sup> ܡܶܛܽܠ ܕܠܰܝܬ ܣܳܟܳܐ ܠܡܰܘܬܗܽܘܢ. ܘܣܰܓܺܝܐܳܐ ܗ̱ܝ ܫܳܛܝܽܘܬܗܽܘܢ.<br> <sup>5</sup> ܒܥܰܡܠܳܐ ܕܐ̱ܢܳܫܳܐ ܠܰܝܬ ܐܶܢܽܘܢ. ܘܥܰܡ ܒܢܰܝ̈ܢܳܫܳܐ ܠܳܐ ܡܶܬܢܰܓܕܺܝܢ.<br> <sup>6</sup> ܡܶܛܽܠ ܗܳܢܳܐ ܐܶܚܕܰܬ ܐܶܢܽܘܢ ܡܒܰܣܪܳܢܽܘܬܳܐ. ܘܶܐܬܟܰܣܺܝܘ ܥܰܘܠܗܽܘܢ ܘܪܽܘܫܥܗܽܘܢ.<br> <sup>7</sup> ܘܰܢܦܰܩ ܐܰܝܟ ܬܰܪܒܳܐ ܥܰܘܠܗܽܘܢ. ܘܰܥܒܰܕܘ ܐܰܝܟ ܬܰܪܥܺܝܬܳܐ ܕܠܶܒܳܐ.<br> <sup>8</sup> ܐܶܬܚܰܫܰܒܘ̱ ܘܡܰܠܶܠܘ̱ ܒܺܝܫܬܳܐ. ܘܰܛܠܽܘܡܝܳܐ ܥܰܠ ܡܪܰܝܡܳܐ ܡܰܠܶܠܘ̱.<br> <sup>9</sup> ܣܳܡܘ ܦܽܘܡܗܽܘܢ ܒܰܫܡܰܝܳܐ. ܘܠܶܫܳܢܗܽܘܢ ܡܗܰܠܶܟ ܒܰܐܪܥܳܐ.<br> <sup>10</sup> ܡܶܛܽܠ ܗܳܢܳܐ ܢܶܗܦܽܘܟ ܥܰܡܝ̱ ܠܗܳܪܟܳܐ. ܘܡܰܠܝܳܐܺܝܬ ܢܶܫܟܚܽܘܢ ܠܗܽܘܢ.<br> <sup>11</sup> ܘܢܺܐܡܪܽܘܢ ܐܰܝܟܰܢ ܝܳܕܰܥ ܐܰ‌ܠܳܗܳܐ. ܘܺܐܝܬ ܝܺܕܰܥܬܳܐ ܒܰܡܪܰܝܡܳܐ.<br> <sup>12</sup> ܕܗܳܐ ܗܳܠܶܝܢ ܖ̈ܰܫܺܝܥܶܐ ܟܰܗܺܝܢܺܝܢ ܒܥܳܠܡܳܐ ܘܥܰܫܺܝܢܺܝܢ ܒܚܰܝܠܳܐ.<br> <sup>13</sup> ܘܶܐܢܳܐ ܒܰܠܚܽܘܕܰܝ ܕܰܟܺܝܬ ܠܶܒܝ̱. ܘܰܐܫܺܝܓܶܬ ܐܺܝ̈ܕܰܝ ܒܕܰܟܝܽܘܬܳܐ.<br> <sup>14 </sup>ܘܰܗܘܺܝܬ ܠܰܡܚܽܘܬܳܐ ܟܽܠܶܗ ܝܰܘܡܳܐ. ܘܡܰܟܣܳܢܽܘܬܝ̱ ܠܨܰܦܪܳܐ.<br> <sup>15 </sup>ܐܶܢ ܐܶܡܪܶܬ ܕܶܐܥܒܶܕ ܐܰܟܘܳܬܗܽܘܢ ܥܰܘܠܰܐ ܗ̱ܘ ܒܥܰܝ̈ܢܰܝ.<br> <sup>16 </sup>ܥܕܰܡܳܐ ܕܶܐܥܠ ܠܡܰܩܕܫܶܗ ܕܰܐ‌ܠܳܗܳܐ. ܘܶܐܬܒܰܝܰܢ ܒܚܰܪܬܗܽܘܢ.<br> <sup>17 </sup>ܐܰܝܟ ܢܶܟܠܗܽܘܢ ܬܣܺܝܡ ܠܗܽܘܢ. ܘܬܰܪܡܶܐ ܐܶܢܽܘܢ ܟܰܕ ܢܶܬܬܪܺܝܡܽܘܢ.<br> <sup>18 </sup>ܐܰܝܟܰܢ ܗܘܰܘ ܠܬܶܡܗܳܐ ܡܶܢ ܫܶܠܝܳܐ. ܣܳܦܘ ܘܰܓܡܰܪܘ ܡܶܢ ܕܠܽܘܚܝܳܐ.<br> <sup>19 </sup>ܐܰܝܟ ܗܰܘ ܕܡܶܬܬܥܺܝܪ ܡܳܐ ܕܰܚܙܳܐ ܚܶܠܡܳܐ. ܡܳܪܝܳܐ ܒܰܩܪܺܝܬܳܐ ܨܰܠܡܗܽܘܢ ܬܫܽܘܛ.<br> <sup>20 </sup>ܘܶܐܢܳܐ ܐܶܬܕܰܠܰܚ ܠܶܒܝ̱ ܘܟܽܘ̈ܠܝܳܬ݂ܝ̱ ܐܶܫ̈ܬܰܢܺܝ.<br> <sup>21 </sup>ܘܶܐܢܳܐ ܒܪܺܝܪ ܗ̱ܘܺܝܬ ܘܠܳܐ ܝܳܕܰܥ. ܘܰܒܥܺܝܪܳܐ ܗܘܺܝܬ ܥܰܡܳܟ.<br> <sup>22 </sup>ܒܬܰܪܥܺܝܬܳܟ ܒܰܝܰܐܰܝܢܝ̱. ܘܒܳܬܰܪ ܐܺܝܩܳܪܳܟ ܕܰܒܰܪܰܝܢܝ̱.<br> <sup>23 </sup>ܡܳܢܳܐ ܐܺܝܬ ܠܺܝ ܒܰܫܡܰܝܳܐ ܥܰܡܳܟ. ܘܡܳܢܳܐ ܨܒܺܝܬ ܒܰܐܪܥܳܐ.<br> <sup>24 </sup>ܕܶܐܚܰܕܬ ܐܺܝܕܝ̱ ܕܝܰܡܺܝܢܳܐ.<br> <sup>25 </sup>ܘܰܓܡܰܪ ܠܶܒܝ̱ ܘܒܶܣܪܝ̱ ܘܥܽܘܫܢܶܗ ܕܠܶܒܝ̱. ܡܢܳܬܝ̱ ܒܰܐܠܳܗܳܐ ܗ̱ܝ ܠܥܳܠܰܡ.<br> <sup>26 </sup>ܡܶܛܽܠ ܕܗܳܐ ܖ̈ܰܚܺܝܩܰܝܟ ܢܺܐܒܕܽܘܢ. ܘܬܰܘܒܶܕ ܠܟܽܠ ܕܛܳܥܶܝܢ ܡܶܢܳܟ ܠܥܳܠܰܡ.<br> <sup>27 </sup>ܘܶܐܢܳܐ ܨܒܺܝܬ ܕܶܐܬܩܰܪܰܒ ܠܰܐܠܳܗܳܐ. ܛܐܶܒ ܠܺܝ ܫܡܳܟ ܡܳܪܝܳܐ ܬܽܘܟܠܳܢܝ̱. ܕܶܐܫܬܰܥܶܐ ܟܽܠܗܶܝܢ ܬܶܕܡܖ̈ܳܬܳܟ.</span></p>

<p>&nbsp;</p>
<h1><span> <a name="_Toc512113252"></a>. 74  ܡܰܙܡܽܘܪܳܐ. ܥܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܠܡܳܢܳܐ ܛܥܰܝܬܳܢܝ̱ ܠܥܳܠܰܡ. ܘܰܐܥܫܶܢܬ ܪܽܘܓܙܳܟ ܒܥܳܢܳ̈ܐ ܕܡܰܪܥܺܝܬܳܟ.<br> <sup>2</sup> ܐܶܬܕܰܟܪ ܥܺܕܬܳܟ ܕܰܩܢܰܝܬ ܡܶܢ ܩܕܺܝܡ. ܘܰܦܪܰܩܬ ܫܰܒܛܳܐ ܕܝܳܪܬܽܘܬܳܟ. ܛܽܘܪܳܐ ܕܨܶܗܝܽܘܢ ܗܳܢܳܐ ܕܰܫܪܰܝܬ ܒܶܗ.<br> <sup>3</sup> ܐܰܪܺܝܡ ܥܰܒ̈ܕܰܝܟ ܥܰܠ ܐܰܝܠܶܝܢ ܕܡܶܫܬܰܩܠܺܝܢ ܒܥܽܘܫܢܳܐ. ܟܽܠ ܕܡܰܒܐܶܫ ܒܥܶܠܕܒܳܒܳܐ ܠܩܽܘܕܫܳܟ.<br> <sup>4</sup> ܐܶܫܬܰܒܗܰܪܘ ܒܥܶܠܕ̈ܒܳܒܰܝܟ ܒܓܰܘ ܥܺܐܕܳܟ. ܥܒܰܕܘ ܐܳܬܘ̈ܳܬܗܽܘܢ ܐܳܬܘ̈ܳܬܳܐ.<br> <sup>5</sup> ܘܺܝܕܰܥܬ ܐܰܝܟ ܡܥܰܠܝܳܐ ܕܰܠܥܶܠ. ܐܰܝܟ ܥܳܒܳܐ ܕܩܰܝ̈ܣܶܐ ܒܢܳܖ̈ܓܶܐ ܨܰܠܰܚܘ ܬܰܖ̈ܥܶܐ.<br> <sup>6</sup> ܐܰܟܚܕܳܐ ܒܦܶܠܩ̈ܶܐ ܘܰܒܟܽܘ̈ܠܒܶܐ.<br> <sup>7</sup> ܐܰܪܡܺܝܘ ܘܰܐܘܩܶܕܘ ܒܢܽܘܪܳܐ ܡܰܩܕܫܳܟ. ܘܛܰܘܶܫܘ ܒܰܐܪܥܳܐ ܡܰܫܟܢܳܐ ܕܰܫܡܳܟ.<br> <sup>8</sup> ܘܶܐܡܰܪܘ ܒܠܶܒܗܽܘܢ ܕܢܰܘܒܶܕ ܐܶܢܽܘܢ ܐܰܟܚܕܳܐ. ܘܢܰܘܒܶܕ ܟܽܠܗܽܘܢ ܥܰܕ̈ܥܺܐܕܰܘܗܝ ܕܰܐ‌ܠܳܗܳܐ ܡܶܢ ܐܰܪܥܳܐ.<br> <sup>9</sup> ܐܳܬܘ̈ܳܬܗܽܘܢ ܠܳܐ ܚܙܰܘ. ܠܰܝܬ ܬܽܘܒ ܢܒܺܝܳܐ. ܐܳܦܠܳܐ ܐܺܝܬ ܥܰܡܰܢ ܚܰܟܺܝܡܳܐ.<br> <sup>10 </sup>ܥܕܰܡܳܐ ܠܶܐܡܰܬܝ̱ ܐܰ‌ܠܳܗܳܐ ܡܚܰܣܶܕ ܒܥܶܠܕܒܳܒܳܐ ܘܡܰܪܓܶܙ ܠܰܫܡܳܟ ܠܥܳܠܰܡ.<br> <sup>11 </sup>ܠܡܳܢܳܐ ܐܰܗܦܶܟܬ ܐܺܝܕܳܟ ܘܝܰܡܺܝܢܳܟ ܡܶܢ ܓܰܘ ܥܺܐܕܳܟ.<br> <sup>12 </sup>ܐܰܠܳܗܰܢ ܡܰܠܟܰܐ ܗ̱ܘ. ܕܰܦܩܰܕܬ ܡܶܢ ܩܕܺܝܡ ܥܰܠ ܦܽܘܪܩܳܢܶܗ ܕܝܰܥܩܽܘܒ.<br> <sup>13 </sup>ܐܰܢ̱ܬ ܒܥܽܘܫܢܳܟ ܦܪܰܫܬ ܝܰܡܳܐ. ܘܬܰܒܰܪܬ ܖ̈ܺܝܫܰܝܗܽܘܢ ܕܬܰܢܺܝ̈ܢܶܐ ܒܡܰܝ̈ܳܐ.<br> <sup>14 </sup>ܐܰܢ̱ܬ ܪܰܨܶܨܬ ܖ̈ܺܝܫܰܘܗܝ ܕܠܶܘܝܳܬܰܢ. ܘܝܰܗܒܬܳܝܗܝ̱ ܡܶܐܟܽܘܠܬܳܐ ܠܥܰܡܳܐ ܥܰܫܺܝܢܳܐ.<br> <sup>15 </sup>ܐܰܢ̱ܬ ܒܰܙܰܥܬ ܡܰܒܽܘ̈ܥܶܐ ܒܢܰܚ̈ܠܶܐ. ܐܰܢ̱ܬ ܐܰܘܒܶܫܬ ܢܰܗܖ̈ܰܘܳܬܳܐ ܥܰܫܺܝ̈ܢܶܐ.<br> <sup>16 </sup>ܕܺܝܠܳܟ ܗܽܘ ܐܺܝܡܳܡܳܐ ܘܕܺܝܠܳܟ ܗܽܘ ܠܺܠܝܳܐ. ܐܰܢ̱ܬ ܬܰܩܶܢܬ ܢܽܘܗܪܳܐ ܘܫܶܡܫܳܐ.<br> <sup>17 </sup>ܐܰܢ̱ܬ ܐܰܩܺܝܡܬ ܟܽܠܗܽܘܢ ܬܚܽܘ̈ܡܶܝܗ̇ ܕܰܐܪܥܳܐ. ܩܰܝܛܳܐ ܘܣܰܬܘܳܐ ܐܰܢ̱ܬ ܒܪܰܝܬ ܐܶܢܽܘܢ.<br> <sup>18 </sup>ܐܶܬܕܰܟܪ ܡܳܪܝܳܐ ܚܶܣܕܶܗ ܕܰܒܥܶܠܕܒܳܒܳܐ. ܥܰܡܳܐ ܣܰܟܠܳܐ ܐܰܪܓܶܙ ܠܰܫܡܳܟ.<br> <sup>19 </sup>ܠܳܐ ܬܶܬܶܠ ܠܰܬܒܳܪܳܐ ܢܰܦܫܳܐ ܕܡܰܘܕܝܳܐ ܠܳܟ. ܘܢܰܦ̈ܫܳܬܳܐ ܕܡܶܣ̈ܟܺܢܰܝܟ ܠܳܐ ܬܶܛܥܶܐ ܠܥܳܠܰܡ.<br> <sup>20 </sup>ܚܽܘܪ ܡܳܪܝܳܐ ܒܰܩܝܳܡܳܟ. ܡܶܛܽܠ ܕܶܐܬܡ̈ܠܺܝ ܕܰܝܖ̈ܶܐ ܕܰܐܪܥܳܐ ܚܶܫܽܘܟܳܐ ܘܥܰܘܠܳܐ.<br> <sup>21 </sup>ܠܳܐ ܢܶܬܶܒ ܡܶܣܟܺܢܳܐ ܟܰܕ ܒܰܗܺܝܬ. ܒܳܝ̈ܫܶܐ ܘܡܶܣ̈ܟܺܢܶܐ ܢܫܰܒܚܽܘܢ ܠܰܫܡܳܟ.<br> <sup>22 </sup>ܩܽܘܡ ܐܰ‌ܠܳܗܳܐ ܘܕܽܘܢ ܕܺܝܢܰܝ̈ܟ. ܘܶܐܬܕܰܟܪ ܚܶܣܕܳܟ ܕܡܶܢ ܣܰܟ̈ܠܶܐ ܕܟܽܠ ܝܽܘܡ.<br> <sup>23 </sup>ܘܠܳܐ ܬܶܛܥܶܐ ܩܳܠܳܐ ܕܰܒܥܶܠܕ̈ܒܳܒܰܝܟ ܘܰܕܠܽܘܚܝܳܐ ܕܰܐܝܠܶܝܢ ܕܩܳܝܡܺܝܢ ܥܠܰܝܟ ܕܣܳܠܶܩ ܒܟܽܠܙܒܰܢ.</span></p>

<p>&nbsp;</p>
<p>&nbsp;</p>
<h1><span><a name="_Toc512113253"></a>. 75  ܡܰܙܡܽܘܪܳܐ. ܥܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܺܝܢܰܢ ܠܳܟ ܐܰ‌ܠܳܗܳܐ. ܐܰܘܕܺܝܢܰܢ ܠܳܟ ܘܰܩܪܰܝܢ ܫܡܳܟ.<br> <sup>2</sup> ܘܶܐܫܬܰܥܺܝܢ ܟܽܠܗܶܝܢ ܬܶܕܡܖ̈ܳܬܳܟ. ܡܶܛܽܠ ܕܶܐܣܰܒ ܙܰܒܢܳܐ ܘܶܐܢܳܐ ܒܰܬܪܺܝܨܽܘܬܳܐ ܐܶܕܽܘܢ.<br> <sup>3</sup> ܬܶܬܡܰܟܰܟ ܐܰܪܥܳܐ ܘܟܽܠܗܽܘܢ ܥܳܡܽܘܖ̈ܶܝܗ̇. ܐܰܢ̱ܬ ܬܰܩܶܢܬ ܠܥܳܡܽܘܖ̈ܶܝܗ̇.<br> <sup>4</sup> ܐܰܢ̱ܬ ܐܶܡܰܪܬ ܠܫܳܛܰܝ̈ܳܐ ܕܠܳܐ ܬܶܫܛܽܘܢ. ܘܰܠܖ̈ܰܫܺܝܥܶܐ ܕܠܳܐ ܬܪܺܝܡܽܘܢ ܩܰܪܢܳܐ.<br> <sup>5</sup> ܠܳܐ ܬܪܺܝܡܽܘܢ ܠܰܡܪܰܘܡܳܐ ܩܰܪܢܟܽܘܢ ܘܰܬܡܰܠܠܽܘܢ ܒܨܰܘܪܳܐ ܪܳܡܳܐ.<br> <sup>6</sup> ܡܶܛܽܠ ܕܠܳܐ ܡܰܦܩܳܐ ܡܶܢ ܡܰܥܪܒܳܐ ܐܳܦܠܳܐ ܡܶܢ ܡܰܕܒܪܳܐ ܕܛܽܘܖ̈ܶܐ.<br> <sup>7</sup> ܡܶܛܽܠ ܕܰܐ‌ܠܳܗܳܐ ܗܽܘ ܕܰܝܳܢܳܐ. ܠܗܳܢܳܐ ܡܫܰܦܶܠ ܘܰܠܗܳܢܳܐ ܡܪܺܝܡ.<br> <sup>8</sup> ܡܶܛܽܠ ܕܟܳܣܳܐ ܒܺܐܝܕܶܗ ܕܡܳܪܝܳܐ. ܘܰܡܠܶܐ ܡܙܳܓܳܐ ܕܚܰܡܪܳܐ ܬܛܺܝܪܳܐ. ܐܰܪܟܶܢ ܡܶܢ ܗܳܢܳܐ ܠܗܳܢܳܐ. ܬܶܛܪܶܗ ܢܶܡܨܽܘܢ ܢܶܫܬܽܘܢ ܟܽܠܗܽܘܢ ܖ̈ܰܫܺܝܥܶܐ ܕܰܐܪܥܳܐ.<br> <sup>9</sup> ܘܶܐܢܳܐ ܐܺܚܶܐ ܠܥܳܠܰܡ. ܘܶܐܙܡܰܪ ܠܰܐܠܳܗܶܗ ܕܝܰܥܩܽܘܒ.<br> <sup>10</sup> ܘܟܽܠܗܶܝܢ ܩܰܖ̈ܢܳܬܳܐ ܕܖ̈ܰܫܺܝܥܶܐ ܐܶܓܰܕܶܡ. ܘܢܶܬܬܖ̈ܺܝܡܳܢ ܩܰܖ̈ܢܳܬܗܽܘܢ ܕܙܕܺܝ̈ܩܶܐ.</span></p>

<p>&nbsp;</p>
<h1><span> <a name="_Toc512113254"></a>. 76  ܡܰܙܡܽܘܪܳܐ. ܥܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܝܺܕܺܝܥ ܒܺܝܗܽܘܕܳܐ ܐܰ‌ܠܳܗܳܐ. ܘܒܺܝܣܪܳܐܶܝܠ ܪܰܒ ܫܡܶܗ.<br> <sup>2</sup> ܢܶܗܘܶܐ ܒܫܳܠܺܝܡ ܡܰܛܠܠܶܗ. ܘܡܰܥܡܪܶܗ ܒܨܶܗܝܽܘܢ.<br> <sup>3</sup> ܬܰܡܳܢ ܬܰܒܰܪ ܕܖ̈ܳܥܶܐ ܕܩܶܫ̈ܬܳܬܳܐ. ܙܰܝܢܳܐ ܘܣܰܝܦܳܐ ܒܰܩܪܳܒܳܐ.<br> <sup>4</sup> ܢܰܗܺܝܪ ܐܰܢ̱ܬ ܘܰܡܫܺܝܚ ܡܶܢ ܛܽܘܪܳܟ ܥܰܫܺܝܢܳܐ.<br> <sup>5</sup> ܐܶܬܕܰܠܰܚܘ ܟܽܠܗܽܘܢ ܣܰܟ̈ܠܰܝ ܠܶܒܳܐ. ܘܰܕܡܶܟܘ ܫܶܢܰܬܗܽܘܢ ܓܰܒܖ̈ܶܐ ܚܰܝܠܬܳܢ̈ܶܐ.<br> <sup>6</sup> ܘܠܳܐ ܐܶܫܟܰܚܘ ܐܺܝ̈ܕܰܝܗܽܘܢ ܡܶܢ ܟܳܐܬܳܟ ܐܰܠܳܗܶܗ ܕܝܰܥܩܽܘܒ. ܢܳܡܘ ܖ̈ܳܟܒܰܝ ܖ̈ܰܟܫܳܐ ܘܰܐܢ̱ܬ ܕܚܺܝܠ ܐܰܢ̱ܬ.<br> <sup>7</sup> ܡܰܢܽܘ ܢܩܽܘܡ ܩܕܳܡܰܝܟ ܒܗܳܢܳܐ ܪܽܘܓܙܳܐ.<br> <sup>8</sup> ܡܶܢ ܫܡܰܝܳܐ ܐܰܫܡܰܥܬ ܕܺܝܢܳܐ. ܐܰܪܥܳܐ ܚܙܳܬ ܘܕܶܚܠܰܬ.<br> <sup>9</sup> ܡܳܐ ܕܩܳܐܶܡ ܐܰ‌ܠܳܗܳܐ ܠܰܡܕܳܢ ܘܰܠܡܶܦܪܰܩ ܠܟܽܠܗܽܘܢ ܡܶܣ̈ܟܺܢܶܐ ܕܰܐܪܥܳܐ.<br> <sup>10 </sup>ܡܶܛܽܠ ܕܬܰܪܥܺܝܬܶܗ ܕܒܰܪܢܳܫܳܐ ܬܰܘܕܶܐ ܠܳܟ. ܘܫܰܪܟܳܐ ܕܚܶܡܬܶܗ ܬܰܦܪܶܩ ܪܽܘܓܙܳܐ.<br> <sup>11 </sup>ܢܕܽܘܪܘ ܘܫܰܠܶܡܘ ܠܡܳܪܝܳܐ ܐܰܠܳܗܟܽܘܢ. ܟܽܠ ܕܰܚܕܺܝܪܺܝܢ ܠܶܗ ܢܰܘܒܠܽܘܢ ܩܽܘܖ̈ܒܳܢܶܐ ܠܰܕܚܺܝܠܳܐ.<br> <sup>12 </sup>ܕܰܡܡܰܟܶܟ ܪܽܘܚܳܐ ܕܫܰܠܺܝ̈ܛܳܢܶܐ. ܘܰܕܚܺܝܠ ܥܰܠ ܡܰܠܟ̈ܶܐ ܕܰܐܪܥܳܐ.</span></p>

<p>&nbsp;</p>
<h1><span> <a name="_Toc512113255"></a>. 77  ܡܰܙܡܽܘܪܳܐ. ܥܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܒܩܳܠܝ̱ ܠܘܳܬ ܐܰ‌ܠܳܗܳܐ ܩܪܺܝܬ ܘܫܰܡܥܰܢܝ̱. ܘܰܐܪܺܝܡܶܬ ܩܳܠܝ̱ ܠܘܳܬܶܗ ܘܰܥܢܳܢܝ̱.<br> <sup>2</sup> ܒܝܰܘܡܳܐ ܕܽܐܘܠܨܳܢܝ̱ ܠܡܳܪܝܳܐ ܒܥܺܝܬ. ܘܺܐܝܕܶܗ ܒܠܺܠܝܳܐ ܢܰܓܶܕܬܰܢܝ̱ ܘܠܳܐ ܫܠܺܝܬ. ܘܠܰܝܬ ܡܒܰܝܐܳܢܳܐ ܠܢܰܦܫܝ̱.<br> <sup>3</sup> ܐܶܬܕܰܟܪܶܬ ܐܰ‌ܠܳܗܳܐ ܘܶܐܬܕܰܠܚܶܬ. ܘܰܪܢܺܝܬ ܘܐܬܛܰܪܦܰܬ ܪܽܘܚܝ̱.<br> <sup>4</sup> ܘܰܐܚܕܽܘܢܝ̱ ܨܰܘܖ̈ܳܢܶܐ ܒܥܰܝ̈ܢܰܝ. ܚܶܪܫܶܬ ܘܠܳܐ ܡܰܠܠܶܬ.<br> <sup>5</sup> ܚܶܫܒܶܬ ܝܰܘ̈ܡܰܝ ܕܡܢ ܩܕܺܝܡ. ܘܰܫܢܰܝ̈ܳܐ ܕܡܶܢ ܥܳܠܡܺܝܢ ܐܶܬܕܰܟܪܶܬ.<br> <sup>6</sup> ܪܢܺܝܬ ܒܠܺܠܝܳܐ ܘܰܒܠܶܒܝ̱ ܪܢܺܝܬ. ܘܰܒܨܺܝܬ ܪܽܘܚܝ̱ ܘܶܐܡܪܶܬ.<br> <sup>7</sup> ܕܰܠܥܳܠܰܡ ܛܥܳܢܝ̱ ܡܳܪܝܳܐ. ܘܠܳܐ ܡܰܘܣܶܦ ܬܽܘܒ ܠܡܶܨܛܒܳܝܽܘ ܒܺܝ.<br> <sup>8</sup> ܐܰܘ ܕܰܠܡܳܐ ܠܥܳܠܡ ܡܰܥܒܰܪ ܛܰܝܒܽܘܬܶܗ. ܐܰܘ ܡܫܰܠܶܡ ܡܶܠܬܶܗ ܠܕܳܪܕܳܖ̈ܺܝܢ. ܐܰܘ ܛܳܥܶܐ ܐܰ‌ܠܳܗܳܐ ܠܰܡܪܰܚܳܡܽܘ.<br> <sup>9</sup> ܐܰܘ ܚܳܡܶܠ ܖ̈ܰܚܡܰܘܗܝ ܒܪܽܘܓܙܶܗ.<br> <sup>10</sup> ܐܶܡܪܶܬ ܕܰܟܪܺܝܗܽܘܬܝ̱ ܗܺܝ. ܘܬܶܢܝܳܐ ܐܶܢܶܝܢ ܕܝܰܡܺܝܢܶܗ ܕܥܶܠܳܝܳܐ.<br> <sup>11</sup> ܡܶܛܽܠ ܕܶܐܬܕܰܟܪܶܬ ܡܶܢ ܩܕܺܝܡ ܬܶܕܡܖ̈ܳܬܳܟ.<br> <sup>12</sup> ܘܰܪܢܺܝܬ ܒܟܽܠܗܽܘܢ ܥܒܳܕܰܝ̈ܟ. ܘܰܒܨܶܢ̈ܥܳܬܳܟ ܪܢܺܝܬ.<br> <sup>13</sup> ܐܰ‌ܠܳܗܳܐ ܐܽܘܪܚܳܟ ܩܰܕܺܝܫܳܐ ܗ̱ܝ ܘܠܰܝܬ ܕܪܰܒ ܐܰܝܟ ܐܰܠܳܗܰܢ.<br> <sup>14</sup> ܐܰܢ̱ܬ ܗܽܘ ܐܰ‌ܠܳܗܳܐ ܕܰܥܒܰܕܬ ܬܶܕܡܖ̈ܳܬܳܐ. ܘܚܰܘܺܝܬ ܒܥܰܡ̈ܡܶܐ ܥܽܘܫܢܳܟ.<br> <sup>15</sup> ܘܰܦܪܰܩܬ ܒܰܕܪܳܥܳܟ ܠܥܰܡܳܟ. ܠܰܒ̈ܢܰܝ ܝܰܥܩܽܘܒ ܘܝܰܘܣܶܦ.<br> <sup>16</sup> ܚܙܰܐܟ ܡܰܝ̈ܳܐ ܐܰ‌ܠܳܗܳܐ. ܚܙܰܐܟ ܡܰܝ̈ܳܐ ܘܰܕܚܶܠܘ. ܐܳܦ ܬܗܽܘ̈ܡܶܐ ܙܳܥܘ.<br> <sup>17</sup> ܘܰܥܢܳܢ̈ܶܐ ܖ̈ܙܰܦܝ ܡܰܝ̈ܳܐ. ܝܰܗܒܘ ܩܳܠܳܐ ܫܡܰܝ̈ ܫܡܰܝܳܐ. ܐܳܦ ܓܶܐܖ̈ܰܝܟ ܦܳܖ̈ܚܺܝܢ.<br> <sup>18</sup> ܘܩܳܠܳܐ ܕܖ̈ܰܥܡܰܝܟ ܒܓܺܝܓ̈ܠܶܐ. ܐܰܢܗܰܪܘ ܒܰܖ̈ܩܰܝܟ ܠܬܺܒܶܝܠ. ܐܶܬܕܰܠܚܰܬ ܘܙܳܥܰܬ ܐܰܪܥܳܐ.<br> <sup>19</sup> ܒܝܰܡܳܐ ܐܽܘܪܚܳܟ ܘܰܫܒܺܝ̈ܠܰܝܟ ܒܡܰܝ̈ܳܐ ܣܰܓܺܝ̈ܐܶܐ. ܘܥܶܩ̈ܒܳܬܳܟ ܠܳܐ ܐܶܬܺܝ̈ܕܰܥܝ̱.<br> <sup>20 </sup>ܕܰܒܰܪܬ ܠܥܰܡܳܟ ܐܰܝܟ ܥܳܢ̈ܳܐ. ܒܺܐܝܕܳܐ ܕܡܽܘܫܶܐ ܘܕܰܐܗܪܽܘܢ.</span></p>

<p>&nbsp;</p>
<h1><span> <a name="_Toc512113256"></a>. 78  ܡܰܙܡܽܘܪܳܐ. ܥܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܥܰܡܝ̱ ܨܽܘܬܘ ܢܳܡܽܘܣܝ̱ ܘܶܐܬܛܦܺܝܣܘ̱. ܘܰܨܠܰܘ ܐܶܕܢܰܝ̈ܟܽܘܢ ܠܡܶܠܰܘ̈ܗܝ̱ ܕܦܽܘܡܝ̱.<br> <sup>2</sup> ܗܳܐ ܓܶܝܪ ܐܶܦܬܰܚ ܦܽܘܡܝ̱ ܒܡ̈ܰܬܠܶܐ. ܘܺܐܡܰܪ ܦ̈ܶܠܳܐܬܳܐ ܕܡܶܢ ܩܕܺܝܡ.<br> <sup>3</sup> ܐܰܝܠܶܝܢ ܕܰܫܡܰܥܢ ܝܺܕܰܥܢ ܐܶܢܶܝܢ. ܐܳܦ ܐܰܝܠܶܝܢ ܕܰܐܒܳܗܰܝ̈ܢ ܐܶܫܬܰܥܺܝܘ ܠܰܢ.<br> <sup>4</sup> ܕܠܳܐ ܢܟܰܣܶܐ ܡܶܢ ܒܢܰܝ̈ܗܽܘܢ. ܐܶܠܳܐ ܠܕܳܪܳܐ ܐ̱ܚܪܺܢܳܐ ܢܶܫܬܰܥܶܐ ܬܶܫܒ̈ܚܳܬܶܗ ܕܡܳܪܝܳܐ ܘܚܰܝܠܶܗ ܘܬܶܕܡܖ̈ܳܬܶܗ ܕܰܥܒܰܕ.<br> <sup>5</sup> ܕܰܐܩܺܝܡ ܣܳܗܕܽܘܬܶܗ ܒܝܰܥܩܽܘܒ. ܘܢܳܡܽܘܣܶܗ ܣܳܡ ܒܺܝܣܪܳܐܶܝܠ. ܐܰܝܟ ܕܦܰܩܶܕ ܠܰܐܒܳܗܰܝ̈ܢ.<br> <sup>6</sup> ܕܢܰܘܕܥܽܘܢ ܠܰܒܢܰܝ̈ܗܽܘܢ. ܕܢܶܕܥܽܘܢ ܠܕܳܪܳܐ ܐ̱ܚܪܺܢܺܐ. ܒܢܰܝ̈ܳܐ ܕܡܶܬܝܰܠܕܺܝܢ ܘܩܳܝܡܺܝܢ. ܕܢܶܫܬܰܥܽܘܢ ܠܰܒܢܰܝ̈ܗܽܘܢ.<br> <sup>7</sup> ܕܢܶܗܘܶܐ ܣܰܒܪܗܽܘܢ ܒܰܐܠܳܗܳܐ. ܘܠܳܐ ܢܶܛܥܽܘܢ ܥܒܳܕܰܘ̈ܗܝ̱ ܕܰܐ‌ܠܳܗܳܐ. ܘܦܽܘܩܕܳܢܰܘ̈ܗܝ̱ ܢܶܛܪܽܘܢ.<br> <sup>8</sup> ܘܠܳܐ ܢܶܗܘܽܘܢ ܐܰܝܟ ܐܰܒܳܗܰܝ̈ܗܽܘܢ. ܕܳܪܳܐ ܒܺܝܫܳܐ ܘܰܡܡܰܪܡܪܳܢܳܐ. ܕܳܪܳܐ ܕܠܳܐ ܐܰܬܩܶܢ ܠܶܒܶܗ. ܘܠܳܐ ܗܰܝܡܶܢ ܒܰܐܠܳܗܳܐ ܕܪܽܘܚܶܗ.<br> <sup>9</sup> ܒܢܰܘ̈ܗܝ̱ ܕܰܐܦܪܶܝܡ ܕܰܡܬܰܚܘ̱ ܝܰܬܪܳܐ ܘܰܫܕܰܘ ܒܩܶܫܬܳܐ ܘܰܗܦܰܟܘ̱ ܒܝܰܘܡܳܐ ܕܰܩܪܳܒܳܐ.<br> <sup>10</sup> ܥܰܠ ܕܠܳܐ ܢܛܰܪܘ ܩܝܳܡܶܗ ܕܰܐ‌ܠܳܗܳܐ. ܘܰܒܢܳܡܽܘܣܶܗ ܠܳܐ ܨܒܰܘ ܠܰܡܗܰܠܳܟܽܘ.<br> <sup>11</sup> ܘܰܛܥܰܘ ܥܒܳܕܰܘ̈ܗܝ ܘܬܶܕܡܖ̈ܳܬܶܗ. ܕܚܰܘܺܝ ܐܶܢܽܘܢ ܩܕܳܡ ܐܰܒܳܗܰܝ̈ܗܽܘܢ.<br> <sup>12 </sup>ܕܰܥܒܰܕ ܬܶܕܡܖ̈ܳܬܳܐ ܒܰܐܪܥܳܐ ܕܡܶܨܪܶܝܢ ܘܰܒܚܰܩ̈ܠܳܬܳܐ ܕܨܳܥܳܢ.<br> <sup>13 </sup>ܬܪܰܥ ܝܰܡܳܐ ܘܰܐܥܒܰܪ ܐܶܢܽܘܢ. ܘܰܐܩܺܝܡ ܡܰܝ̈ܳܐ ܐܰܝܟ ܕܰܒܙܶܩ̈ܶܐ.<br> <sup>14 </sup>ܕܰܒܰܪ ܐܶܢܽܘܢ ܒܺܐܝܡܳܡܳܐ ܒܰܥܢܳܢܳܐ ܘܟܽܠܶܗ ܠܺܠܝܳܐ ܒܙܰܗܪܳܐ ܕܢܽܘܪܳܐ.<br> <sup>15 </sup>ܬܪܰܥ ܛܰܪܳܢܳܐ ܒܡܰܕܒܪܳܐ. ܘܰܐܫܩܺܝ ܐܶܢܽܘܢ ܐܰܝܟ ܕܡܶܢ ܬܗܽܘܡܳܐ ܪܰܒܳܐ.<br> <sup>16 </sup>ܐܰܦܶܩ ܖ̈ܳܕܰܝܳܐ ܡܶܢ ܟܺܐܦܳܐ. ܘܰܪܕܰܘ ܡܰܝ̈ܳܐ ܐܰܝܟ ܢܰܗܖ̈ܰܘܳܬܳܐ.<br> <sup>17 </sup>ܘܰܐܘܣܶܦܘ ܬܽܘܒ ܥܰܡܳܐ ܠܡܶܚܛܳܐ. ܘܠܰܡܡܰܪܡܳܪܽܘ ܠܰܡܪܰܝܡܳܐ ܒܨܶܗܝܳܐ.<br> <sup>18 </sup>ܘܢܰܣܺܝܘ ܠܰܐܠܳܗܳܐ ܒܠܶܒܗܽܘܢ ܠܡܶܫܐܰܠ ܡܶܐܟܽܘܠܬܳܐ ܠܢܰܦܫܗܽܘܢ.<br> <sup>19 </sup>ܘܰܪܛܶܢܘ ܥܰܠ ܐܰ‌ܠܳܗܳܐ ܘܶܐܡܰܪܘ. ܕܰܠܡܳܐ ܡܶܫܟܰܚ ܐܰ‌ܠܳܗܳܐ ܠܡܶܣܕܰܪ ܠܰܢ ܦܳܬܽܘܖ̈ܶܐ ܒܡܰܕܒܪܳܐ.<br> <sup>20</sup> ܐܶܢ ܡܚܳܐ ܠܛܰܪܳܢܳܐ ܘܰܪܕܰܘ ܡܰܝ̈ܳܐ ܘܖ̈ܶܓܠܳܬܳܐ ܐܰܪܕܺܝ. ܕܰܠܡܳܐ ܐܳܦ ܠܰܚܡܳܐ ܡܶܫܟܰܚ ܠܡܶܬܰܠ ܠܰܢ. ܐܰܘ ܡܛܰܝܶܒ ܡܶܐܟܽܘܠܬܳܐ ܠܥܰܡܶܗ.<br> <sup>21</sup> ܡܶܛܽܠ ܗܳܢܳܐ ܫܡܰܥ ܡܳܪܝܳܐ ܘܰܪܓܶܙ. ܘܢܽܘܪܳܐ ܐܶܚܕܰܬ ܒܝܰܥܩܽܘܒ. ܐܳܦ ܪܽܘܓܙܳܐ ܣܠܶܩ ܒܺܝܣܪܳܐܶܝܠ.<br> <sup>22</sup> ܥܰܠ ܕܠܳܐ ܗܰܝܡܶܢܘ ܒܰܐܠܳܗܳܐ. ܘܠܳܐ ܣܰܒܰܪܘ ܠܦܽܘܪܩܳܢܶܗ. ܘܰܦܩܰܕ ܠܰܥܢܳܢ̈ܶܐ ܡܶܢ ܠܥܶܠ. ܘܬܰܖ̈ܥܶܐ ܕܰܫܡܰܝܳܐ ܐܶܬܦܬܰܚܘ̱.<br> <sup>23</sup> ܐܰܚܶܬ ܠܗܽܘܢ ܡܰܢܢܳܐ ܠܡܶܐܟܰܠ. ܘܠܰܚܡܳܐ ܕܰܫܡܰܝܳܐ ܝܰܗܒ ܠܗܽܘܢ.<br> <sup>24</sup> ܠܰܚܡܳܐ ܕܡܰܠܰܐܟ̈ܶܐ ܐܶܟܰܠ ܒܰܪܢܳܫܳܐ. ܘܨܰܝܕܳܐ ܫܰܕܰܪ ܠܗܽܘܢ ܠܡܶܣܒܰܥ.<br> <sup>25</sup> ܐܰܫܶܒ ܖ̈ܽܘܚܶܐ ܒܰܫܡܰܝܳܐ. ܘܰܕܒܰܪ ܒܥܽܘܫܢܶܗ ܠܬܰܝܡܢܳܐ.<br> <sup>26</sup> ܐܰܚܶܬ ܠܗܽܘܢ ܒܶܣܪܳܐ ܐܰܝܟ ܥܰܦܪܳܐ. ܘܰܐܝܟ ܚܳܠܳܐ ܕܝܰܡ̈ܡܶܐ ܦܳܪܰܚܬܳܐ ܕܓܶܦܳܐ.<br> <sup>27</sup> ܘܰܢܦܰܠܝ̈ ܒܡܰܫܖ̈ܝܳܬܗܽܘܢ ܚܕܳܖ̈ܰܝ ܡܰܫܟܢܰܝ̈ܗܽܘܢ.<br> <sup>28</sup> ܘܶܐܟܰܠܘ ܘܰܣܒܰܥܘ ܛܳܒ. ܘܰܖ̈ܓܺܝܓܳܬܗܽܘܢ ܝܰܗܒ ܠܗܽܘܢ.<br> <sup>29</sup> ܘܠܳܐ ܦܪܰܩܘ ܡܶܢ ܖ̈ܓܺܝܓܳܬܗܽܘܢ. ܘܥܰܕ ܡܶܐܟܽܘܠܬܗܽܘܢ ܒܦܽܘܡܗܽܘܢ.<br> <sup>30</sup> ܪܽܘܓܙܶܗ ܕܰܐ‌ܠܳܗܳܐ ܣܠܶܩ ܒܗܽܘܢ. ܘܰܩܛܰܠ ܡܶܢ ܥܰܬܺܝܖ̈ܰܝܗܽܘܢ. ܘܠܰܓ̈ܒܰܝܳܐ ܕܺܝܣܪܳܐܶܝܠ ܐܰܒܪܶܟ.<br> <sup>31</sup> ܒܗܳܠܶܝܢ ܟܽܠܗܶܝܢ ܚܛܰܘ. ܘܬܽܘܒ ܠܳܐ ܗܰܝܡܶܢܘ ܒܬܶܕܡܖ̈ܳܬܶܗ.<br> <sup>32</sup> ܓܰܡܰܪܘ ܒܰܣܪܺܝܩܽܘܬܳܐ ܝܰܘܡܰܝ̈ܗܽܘܢ. ܘܰܫܢܰܝ̈ܗܽܘܢ ܡܣܰܪܗܒܳܐܺܝܬ.<br> <sup>33</sup> ܡܳܐ ܕܩܳܛܶܠ ܗ̱ܘܳܐ ܠܗܽܘܢ ܒܳܥܶܝܢ ܗ̱ܘܰܘ ܠܶܗ. ܘܗܳܦܟܺܝܢ ܗ̱ܘܰܘ ܘܰܡܩܰܕܡܺܝܢ ܠܘܳܬܶܗ.<br> <sup>34</sup> ܥܶܗܰܕܘ ܕܰܐ‌ܠܳܗܳܐ ܗܽܘ ܥܳܕܽܘܪܗܽܘܢ. ܘܰܐ‌ܠܳܗܳܐ ܡܪܰܝܡܳܐ ܦܳܪܽܘܩܗܽܘܢ.<br> <sup>35</sup> ܪܰܚܡܽܘܗܝ̱ ܒܦܽܘܡܗܽܘܢ. ܘܰܒܠܶܫܳܢܗܽܘܢ ܟܰܕܶܒܘ ܒܶܗ.<br> <sup>36</sup> ܠܶܒܗܽܘܢ ܠܳܐ ܐܰܬܩܶܢܘ ܥܰܡܶܗ. ܘܠܳܐ ܗܰܝܡܶܢܘ ܒܰܩܝܳܡܶܗ.<br> <sup>37</sup> ܘܗܽܘ ܡܪܰܚܡܳܢ ܘܫܳܒܶܩ ܚܛܳܗ̈ܶܐ ܘܠܳܐ ܡܚܰܒܶܠ. ܡܰܣܓܶܐ ܠܡܰܗܦܳܟܽܘ ܪܽܘܓܙܶܗ ܘܠܳܐ ܡܥܺܝܪ ܟܽܠܳܗ̇ ܚܶܡܬܶܗ.<br> <sup>38</sup> ܘܶܐܬܕܟܰܪ ܕܒܶܣܪܳܐ ܐܶܢܽܘܢ. ܪܽܘܚܳܐ ܕܳܐܙܳܠܐ ܘܠܳܐ ܗܳܦܟܳܐ.<br> <sup>39</sup> ܗܶܢܽܘܢ ܡܰܪܡܪܽܘܗܝ̱ ܒܡܰܕܒܪܳܐ. ܘܰܐܪܓܙܽܘܗܝ̱ ܒܰܐܫܺܝܡܽܘܢ.<br> <sup>40</sup> ܘܰܗܦܰܟܘ̱ ܘܢܰܣܺܝܘ ܠܰܐܠܳܗܳܐ. ܘܰܠܩܰܕܺܝܫܳܐ ܕܺܝܣܪܳܐܶܝܠ ܓܰܪܶܓܘ.<br> <sup>41</sup> ܘܠܳܐ ܐܶܬܕܟܰܪܘ ܐܺܝܕܶܗ ܝܰܘܡܳܐ ܕܰܦܪܰܩ ܐܶܢܽܘܢ ܡܶܢ ܐܰܠܽܘܨܳܐ.<br> <sup>42</sup> ܕܰܥܒܰܕ ܒܡܶܨܪܶܝܢ ܐܳܬܘ̈ܳܬܶܗ. ܘܬܶܕܡܖ̈ܳܬܶܗ ܒܚܰܩ̈ܠܳܬܳܐ ܕܨܳܥܳܢ.<br> <sup>43</sup> ܕܰܗܦܰܟ ܢܰܗܖ̈ܰܘܳܬܗܽܘܢ ܠܰܕܡܳܐ ܘܖ̈ܳܕܰܝܗܽܘܢ ܕܠܳܐ ܢܶܫܬܽܘܢ ܡܰܝ̈ܳܐ.<br> <sup>44</sup> ܫܰܕܰܪ ܥܠܰܝܗܽܘܢ ܚܰܠܽܘܛܳܐ ܘܶܐܟܰܠ ܐܶܢܽܘܢ. ܐܘܖ̈ܕܥܶܐ ܘܚܰܒܶܠ̈ܝ ܐܶܢܽܘܢ.<br> <sup>45</sup> ܝܰܗܒ ܠܩܰܡܨܳܐ ܥܰܠ̈ܠܳܬܗܽܘܢ ܘܠܶܐܘܰܬܗܽܘܢ ܠܙܳܚܠܳܐ.<br> <sup>46</sup> ܬܰܒܰܪ ܒܒܰܪܕܳܐ ܓܽܘܦܢܰܝ̈ܗܽܘܢ. ܘܬܺܐܢܰܝ̈ܗܽܘܢ ܒܰܓܠܺܝܕܳܐ.<br> <sup>47</sup> ܐܰܫܠܶܡ ܠܒܰܪܕܳܐ ܒܥܺܝܪܗܽܘܢ. ܘܩܶܢܝܳܢܗܽܘܢ ܠܝܰܩܕܳܢܳܐ.<br> <sup>48</sup> ܫܰܕܰܪ ܥܠܰܝܗܽܘܢ ܚܶܡܬܳܐ ܕܪܽܘܓܙܶܗ. ܚܶܡܬܳܐ ܘܪܽܘܓܙܳܐ ܐܘܠܨܳܢܳܐ. ܫܰܕܰܪ ܒܝܰܕ ܡܰܠܰܐܟܳܐ ܒܺܝܫܳܐ.<br> <sup>49</sup> ܘܰܬܪܰܥ ܫܒܺܝ̈ܠܶܐ ܒܺܝ̈ܫܶܐ. ܘܠܳܐ ܚܣܰܟ ܡܶܢ ܡܰܘܬܳܐ ܢܰܦ̈ܫܳܬܗܽܘܢ. ܘܚܰܝ̈ܘܳܬܗܽܘܢ ܠܡܰܘܬܳܐ ܐܰܫܠܶܡ.<br> <sup>50</sup> ܩܰܛܶܠ ܟܽܠ ܒܽܘܟܖ̈ܶܐ ܕܡܶܨܪܶܝܢ. ܪܺܝܫ ܟܽܠܶܗ ܝܰܠܕܗܽܘܢ ܒܡܰܫܟܢܳܐ ܕܚܳܡ.<br> <sup>51</sup> ܐܰܫܩܶܠ ܠܥܰܡܶܗ ܐܰܝܟ ܥܳܢ̈ܳܐ. ܘܕܰܒܰܪ ܐܶܢܽܘܢ ܐܰܝܟ ܓܙܳܪܳܐ ܒܡܰܕܒܪܳܐ.<br> <sup>52</sup> ܐܰܫܪܺܝ ܐܶܢܽܘܢ ܒܣܰܒܪܳܐ ܘܠܳܐ ܕܚܶܠܘ. ܘܠܰܒܥܶܠܕ̈ܒܳܒܰܝܗܽܘܢ ܟܰܣܺܝ ܝܰܡܳܐ.<br> <sup>53</sup> ܐܰܝܬܺܝ ܐܶܢܽܘܢ ܠܰܬܚܽܘܡܳܐ ܕܩܽܘܕܫܶܗ. ܠܗܳܢܳܐ ܛܽܘܪܳܐ ܕܰܩܢܳܬ ܝܰܡܺܝܢܶܗ.<br> <sup>54</sup> ܐܰܘܒܶܕ ܡܶܢ ܩܕܳܡܰܝܗܽܘܢ ܥܰܡ̈ܡܶܐ. ܘܰܐܪܡܺܝ ܐܶܢܽܘܢ ܒܚܰܒܠܳܐ ܕܝܳܪܬܽܘܬܶܗ. ܘܰܫܪܰܘ ܒܡܰܫܟ̈ܢܰܝܗܽܘܢ ܫܰܒ̈ܛܶܐ ܕܺܝܣܪܳܐܶܝܠ.<br> <sup>55</sup> ܢܰܣܺܝܘ ܘܡܰܪܡܰܪܘ ܠܰܐܠܳܗܳܐ ܡܪܰܝܡܳܐ. ܘܣܳܗܕ̈ܘܳܬܶܗ ܠܳܐ ܢܛܰܪܘ.<br> <sup>56 </sup>ܘܰܗܦܰܟܘ ܘܕܰܓܶܠܘ ܐܰܝܟ ܐܰܒܳܗܰܝ̈ܗܽܘܢ. ܘܶܐܬܗܦܶܟܘ ܐܰܝܟ ܩܶܫܬܳܐ ܢܟܺܝܠܬܳܐ.<br> <sup>57 </sup>ܘܰܐܪܓܙܽܘܗܝ̱ ܒܰܥܠܰܘ̈ܳܬܗܽܘܢ. ܘܒܰܦܬܰܟܖ̈ܰܝܗܽܘܢ ܐܰܛܢܽܘܗܝ̱.<br> <sup>58 </sup>ܘܰܫܡܰܥ ܐܰ‌ܠܳܗܳܐ ܘܶܐܬܚܰܡܰܬ. ܘܰܪܓܶܙ ܛܳܒ ܥܰܠ ܝܺܣܪܳܐܶܝܠ.<br> <sup>59 </sup>ܘܰܛܥܳܐ ܠܡܰܫܟܢܳܐ ܕܫܺܝܠܽܘ. ܡܰܫܟܢܳܐ ܕܰܫܪܳܐ ܒܶܝܬ ܒܢܰܝ̈ܢܳܫܳܐ.<br> <sup>60 </sup>ܝܰܗܒ ܠܰܫܒܺܝܬܳܐ ܥܰܡܶܗ ܘܬܶܫܒܽܘܚܬܶܗ ܒܺܐܝܕܳܐ ܕܳܐܠܽܘܨܳܐ.<br> <sup>61 </sup>ܐܰܫܠܶܡ ܥܰܡܶܗ ܠܚܰܪܒܳܐ. ܘܰܐܗܡܺܝ ܡܶܢ ܝܳܪܬܽܘܬܶܗ.<br> <sup>62 </sup>ܠܓܰܕܽܘܕܰܝ̈ܗܽܘܢ ܐܶܟܠܰܬ ܢܽܘܪܳܐ. ܘܰܒܬܽܘ̈ܠܳܬܗܽܘܢ ܐܶܬܛܰܖ̈ܰܦܝ̱.<br> <sup>63 </sup>ܘܟܳܗܢܰܝ̈ܗܽܘܢ ܢܦܰܠܘ̱ ܒܚܰܪܒܳܐ. ܘܰܐܖ̈ܡܠܳܬܗܽܘܢ ܠܳܐ ܐܶܬܒܰܟܺܝ̱̈.<br> <sup>64 </sup>ܐܶܬܬܥܺܝܪ ܡܳܪܝܳܐ ܐܰܝܟ ܕܰܡܟܳܐ ܘܰܐܝܟ ܓܰܒܪܳܐ ܕܢܰܦܨܶܗ ܚܰܡܪܶܗ.<br> <sup>65 </sup>ܡܚܳܐ ܠܰܒܥܶܠܕ̈ܒܳܒܰܘܗܝ̱ ܠܒܶܣܬܪܶܗ. ܘܚܶܣܕܳܐ ܕܥܳܠܡܳܐ ܝܰܗܒ ܠܗܽܘܢ.<br> <sup>66 </sup>ܐܰܣܠܺܝ ܠܡܰܫܟܢܳܐ ܕܝܰܘܣܶܦ. ܘܰܒܫܰܒܛܳܐ ܕܰܐܦܪܶܝܡ ܠܳܐ ܐܶܬܪܰܥܺܝ.<br> <sup>67 </sup>ܓܒܳܐ ܠܫܰܪܒܬܳܐ ܕܺܝܗܽܘܕܳܐ. ܠܛܽܘܪܳܐ ܕܨܶܗܝܽܘܢ ܕܰܪܚܶܡ.<br> <sup>68</sup> ܒܢܳܐ ܥܰܠ ܪܰܘܡܳܐ ܡܰܩܕܫܶܗ. ܘܒܰܐܪܥܳܐ ܐܰܬܩܢܶܗ ܠܥܳܠܰܡ.<br> <sup>69</sup> ܘܰܓܒܳܐ ܠܕܰܘܺܝܕ ܥܰܒܕܶܗ. ܘܕܰܒܪܶܗ ܡܶܢ ܓܙܳܪܳܐ ܕܥܳܢ̈ܳܐ.<br> <sup>70</sup> ܘܡܶܢ ܒܶܣܬܰܪ ܥܳܢ̈ܳܐ ܕܡܰܝܢܩܳܐ. ܠܡܶܪܥܳܐ ܠܝܰܥܩܽܘܒ ܥܰܡܶܗ ܘܠܺܝܣܪܳܐܶܝܠ ܝܳܪܬܽܘܬܶܗ.<br> <sup>71</sup> ܘܰܪܥܳܐ ܐܶܢܽܘܢ ܒܬܰܡܺܝܡܽܘܬܳܐ ܕܠܶܒܶܗ. ܘܰܒܣܽܘܟܳܠܳܐ ܕܺܐܝܕܰܘ̈ܗܝ̱ ܕܰܒܰܪ ܐܶܢܽܘܢ.</span></p>

<p>&nbsp;</p>
<h1><span> <a name="_Toc512113257"></a>. 79  ܡܰܙܡܽܘܪܳܐ. ܥܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܥܰܠܘ̱ ܥܰܡ̈ܡܶܐ ܠܝܳܪܬܽܘܬܳܟ. ܘܛܰܡܐܽܘܗܝ̱ ܠܗܰܝܟܠܳܟ ܩܰܕܺܝܫܳܐ. ܘܥܰܒܕܽܘܗ̇ ܠܽܐܘܪܺܫܠܶܡ ܚܰܪܒܬܳܐ.<br> <sup>2</sup> ܝܰܗܒܘ ܫܠܰܕ̈ܶܐ ܕܥܰܒܕܰܝ̈ܟ ܡܶܐܟܽܘܠܬܳܐ ܠܦܳܪܰܚܬܳܐ ܕܰܫܡܰܝܳܐ. ܘܒܶܣܪܳܐ ܕܙܰܕܺܝܩܰܝ̈ܟ ܠܚܰܝܽܘܬܳܐ ܕܰܐܪܥܳܐ.<br> <sup>3</sup> ܐܶܫܰܕܘ ܕܶܡܗܽܘܢ ܐܰܝܟ ܡܰܝ̈ܳܐ ܚܕܳܖ̈ܶܝܗ̇ ܕܽܐܘܪܺܫܠܶܡ ܘܠܰܝܬ ܕܩܳܒܰܪ.4 ܗܘܰܝܢ ܚܶܣܕܳܐ ܠܰܫ̈ܒܳܒܰܝܢ. ܘܡܽܘܝܳܩܳܐ ܘܒܽܘܙܳܚܳܐ ܠܰܐܝܠܶܝܢ ܕܰܚܕܳܖ̈ܰܝܢ ܐܶܢܽܘܢ.<br> <sup>5</sup> ܥܕܰܡܳܐ ܠܶܐܡܰܬܝ̱ ܪܳܓܶܙ ܐܰܢ̱ܬ ܡܳܪܝܳܐ. ܘܝܳܩܶܕ ܐܰܝܟ ܢܽܘܪܳܐ ܪܽܘܓܙܳܟ.<br> <sup>6</sup> ܐܰܫܽܘܕ ܪܽܘܓܙܳܟ ܥܰܠ ܥܰܡ̈ܡܶܐ ܐܰܝܠܶܝܢ ܕܠܳܐ ܝܰܕܥܽܘܟ. ܘܥܰܠ ܡܰܠܟ̈ܘܳܬܳܐ ܐܰܝܠܶܝܢ ܕܒܰܫܡܳܟ ܠܳܐ ܩܖ̈ܰܝ.<br> <sup>7</sup> ܡܶܛܽܠ ܕܰܐܟܠܽܘܗܝ̱ ܠܝܰܥܩܽܘܒ ܘܰܠܕܰܝܪܶܗ ܚܪܰܒܘ̱.<br> <sup>8</sup> ܠܳܐ ܬܶܬܕܟܰܪ ܠܰܢ ܚܛܳܗܰܝ̈ܢ ܩܰܕ̈ܡܳܝܶܐ. ܒܰܥܓܰܠ ܢܩܰܕܡܽܘܢܳܢ ܖ̈ܰܚܡܰܝܟ. ܡܶܛܽܠ ܕܶܐܬܡܰܟܰܟܢ ܛܳܒ.<br> <sup>9</sup> ܥܰܕܰܪܰܝܢ ܐܰ‌ܠܳܗܳܐ ܦܳܪܽܘܩܰܢ. ܡܶܛܽܠ ܐܺܝܩܳܪܳܐ ܕܰܫܡܳܟ. ܚܰܣܳܢ ܘܦܰܨܳܢ ܡܶܢ ܚܛܳܗܰܝ̈ܢ ܡܶܛܽܠ ܫܡܳܟ.<br> <sup>10</sup> ܕܠܳܐ ܢܺܐܡܪܽܘܢ ܥܰܡ̈ܡܶܐ ܐܰܝܟܰܘ ܐܰܠܳܗܗܽܘܢ. ܬܶܬܺܝܕܰܥ ܒܥܰܡ̈ܡܶܐ ܠܥܺܢܰܝ̈ܢ ܬܒܰܥܬܳܐ ܕܰܕܡܳܐ ܕܥܰܒܕܰܝ̈ܟ ܕܶܐܬܶܐܫܶܕ.<br> <sup>11</sup> ܬܶܥܽܘܠ ܩܕܳܡܰܝܟ ܐܶܢܰܩܬܶܗ ܕܰܐܣܺܝܪܳܐ. ܒܪܰܒܽܘܬܳܐ ܕܰܕܪܳܥܳܟ ܫܪܺܝ ܒܢܰܝ̈ܳܐ ܡܶܢ ܡܰܘܬܳܐ.<br> <sup>12</sup> ܘܰܦܪܽܘܥ ܠܰܫ̈ܒܳܒܰܝܢ ܚܰܕ ܒܫܰܒܥܳܐ ܒܥܽܘܒܗܽܘܢ ܚܶܣܕܳܐ ܕܚܰܣܕܽܘܟ ܡܳܪܝܳܐ.<br> <sup>13</sup> ܘܰܚܢܰܢ ܥܰܡܳܟ ܘܥܳܢ̈ܳܐ ܕܡܰܪܥܺܝܬܳܟ ܢܰܘܕܶܐ ܠܳܟ ܠܥܳܠܰܡ. ܘܰܠܕܳܪܕܳܖ̈ܺܝܢ ܢܶܫܬܰܥܶܐ ܬܶܕܡܖ̈ܳܬܳܟ.</span></p>

<p>&nbsp;</p>
<p>&nbsp;</p>
<h1><span> <a name="_Toc512113258"></a>. 80  ܡܰܙܡܽܘܪܳܐ. ܦ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܪܳܥܝܶܗ ܕܺܝܣܪܳܐܶܝܠ ܨܽܘܬ. ܘܕܰܒܰܪ ܐܰܝܟ ܥܳܢ̈ܳܐ ܠܝܰܘܣܶܦ. ܝܳܬܶܒ ܥܰܠ ܟܖ̈ܽܘܒܶܐ ܐܶܬܓܠܰܝ.<br> <sup>2</sup> ܩܕܳܡ ܐܰܦܪܶܝܡ ܘܒܶܢܝܳܡܶܝܢ ܘܰܡܢܰܫܶܐ ܚܰܘܳܐ ܓܰܢ̱ܒܳܪܽܘܬܳܟ ܘܬܳܐ ܠܦܽܘܪܩܳܢܰܢ.<br> <sup>3</sup> ܐܰ‌ܠܳܗܳܐ ܚܰܝܠܬܳܢܳܐ ܐܰܦܢܳܢ. ܘܰܐܢܗܰܪ ܐܰܦܰܝ̈ܟ ܘܢܶܬܦܪܶܩ.<br> <sup>4</sup> ܡܳܪܝܳܐ ܐܰ‌ܠܳܗܳܐ ܚܰܝܠܬܳܢܳܐ. ܥܕܰܡܳܐ ܠܶܐܡܰܬܝ ܪܳܓܶܙ ܐܰܢ̱ܬ ܥܰܠ ܨܠܽܘܬܶܗ ܕܥܰܒܕܳܟ.<br> <sup>5</sup> ܐܰܘܟܶܠܬ ܐܶܢܽܘܢ ܠܰܚܡܳܐ ܒܕܶܡܰܥܬܳܐ.<br> <sup>6</sup> ܘܰܐܫܩܺܝܬ ܐܶܢܽܘܢ ܒܕܶܡܥܬܳܐ. ܥܒܰܕܬܳܢ ܪܶܢܝܳܐ ܠܰܫ̈ܒܳܒܰܝܢ. ܘܰܒܥܶܠܕ̈ܒܳܒܰܝܢ ܡܰܝܶܩܘ ܒܰܢ.<br> <sup>7</sup> ܐܰ‌ܠܳܗܳܐ ܚܰܝܠܬܳܢܳܐ ܐܰܦܢܳܢ. ܘܰܐܢܗܰܪ ܐܰܦܰܝ̈ܟ ܘܢܶܬܦܪܶܩ.<br> <sup>8</sup> ܓܦܶܬܳܐ ܐܰܦܶܩܬ ܡܶܢ ܡܶܨܪܶܝܢ. ܘܰܐܘܒܶܕܬ ܥܰܡ̈ܡܶܐ ܘܰܢܨܰܒܬܳܗ̇.<br> <sup>9</sup> ܘܚܳܪܬ ܒܳܗ̇ ܘܰܢܨܰܒܬ ܥܶܩܳܪܳܗ̇. ܘܰܡܠܳܬ ܐܰܪܥܳܐ ܡܶܢܳܗ̇.<br> <sup>10 </sup>ܘܶܐܬܟܰܣܺܝܘ̱ ܛܽܘܖ̈ܶܐ ܡܶܢ ܛܶܠܳܠܳܗ̇. ܘܥܰܘ̈ܦܶܝܗ̇ ܥܰܠ ܐܰܖ̈ܙܰܘܗܝ̱ ܕܰܐ‌ܠܳܗܳܐ.<br> <sup>11 </sup>ܫܕܳܬ ܓܝܳܕܶܝ̈ܗ̇ ܥܕܰܡܳܐ ܠܝܰܡܳܐ. ܘܥܰܠ ܢܰܗܖ̈ܰܘܳܬܳܐ ܥܢܳܩܶܝ̈ܗ̇.<br> <sup>12 </sup>ܠܡܳܢܳܐ ܬܪܰܥܬ ܣܝܳܓܳܗ̇. ܘܕܳܫܽܘܗ̇ ܟܽܠ ܥܳܒܖ̈ܰܝ ܐܽܘܪܚܳܐ.<br> <sup>13</sup> ܘܰܐܟܠܳܗ̇ ܚܙܺܝܪܳܐ ܕܥܳܒܳܐ. ܘܚܰܝ̈ܘܳܬܳܐ ܕܒܰܪܳܐ ܖ̈ܥܰܝܳܗ̇.<br> <sup>14</sup> ܐܰ‌ܠܳܗܳܐ ܚܰܝܠܬܳܢܳܐ ܐܶܬܦܰܢ. ܘܚܽܘܪ ܡܶܢ ܫܡܰܝܳܐ ܘܰܚܙܺܝ. ܘܰܦܩܽܘܕܶܝܗ̇ ܠܰܓܦܶܬܳܐ ܗܳܕܶܐ.<br> <sup>15</sup> ܘܰܠܣܰܬܳܐ ܕܢܶܨܒܰܬ ܝܰܡܺܝܢܳܟ. ܘܰܠܒܰܪܢܳܫܳܐ ܕܚܰܝܶܠܬ ܠܳܟ.<br> <sup>16</sup> ܐܰܘܩܶܕ ܒܢܽܘܪܳܐ ܫܰܒܽܘ̈ܩܶܝܗ̇. ܡܶܢ ܟܳܐܬܳܐ ܕܰܐܦܰܝ̈ܟ ܢܺܐܒܕܽܘܢ.<br> <sup>17</sup> ܬܶܗܘܶܐ ܐܺܝܕܳܟ ܕܝܰܡܺܝܢܳܐ ܥܰܠ ܓܰܒܪܳܐ ܘܥܰܠ ܒܰܪܢܳܫܳܐ ܕܚܰܝܶܠܬ ܠܳܟ.<br> <sup>18</sup> ܘܠܳܐ ܢܶܗܦܽܘܟ ܡܶܢܳܟ. ܐܶܠܳܐ ܐܰܚܳܢ ܘܒܰܫܡܳܟ ܢܶܩܪܶܐ.<br> <sup>19</sup> ܡܳܪܝܳܐ ܐܰ‌ܠܳܗܳܐ ܚܰܝܠܬܳܢܳܐ ܐܰܦܢܳܢ. ܘܰܐܢܗܰܪ ܐܰܦܰܝ̈ܟ ܘܢܶܬܦܪܶܩ.</span></p>

<p>&nbsp;</p>
<h1><span> <a name="_Toc512113259"></a>. 81  ܡܰܙܡܽܘܪܳܐ. ܦܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ ܠܰܐܠܳܗܳܐ ܡܥܰܫܢܳܢܰܢ. ܘܰܩܥܰܘ ܠܐܠܳܗܶܗ ܕܝܰܥܩܽܘܒ.<br> <sup>2</sup> ܫܩܽܘܠܘ ܦܠܰܓ̈ܶܐ ܘܟܶܢܳܖ̈ܶܐ ܒܰܣܺܝ̈ܡܶܐ ܥܰܡ ܩܺܝܬܳܖ̈ܶܐ.<br> <sup>3</sup> ܩܪܰܘ ܒܩܰܖ̈ܢܳܬܳܐ ܒܪܺܝܫ ܝܰܖ̈ܚܶܐ. ܘܰܒܟܶܣ̈ܶܐܐ ܒܝܰܘ̈ܡܳܬܳܐ ܕܥܰܕܥܺܐܕ̈ܶܐ.<br> <sup>4</sup> ܡܶܛܽܠ ܕܢܳܡܽܘܣܰܐ ܗ̱ܘ ܠܺܝܣܪܳܐܶܝܠ. ܘܕܺܝܢܳܐ ܠܰܐܠܳܗܶܗ ܕܝܰܥܩܽܘܒ.<br> <sup>5</sup> ܣܳܗܕܽܘܬܶܗ ܒܝܰܘܣܶܦ ܣܳܡܳܗ̇. ܟܰܕ ܢܦܰܩ ܠܰܐܪܥܳܐ ܕܡܶܨܪܶܝܢ. ܠܶܫܳܢܳܐ ܕܠܳܐ ܝܳܕܰܥ ܗܘܳܐ ܫܡܰܥ.<br> <sup>6</sup> ܐܰܥܒܰܪܬ ܢܺܝܪܳܐ ܡܶܢ ܟܰܬܦܶܗ. ܘܺܐܝܕܰܘ̈ܗܝ̱ ܡܶܢ ܐܰܣܽܘܪܝܳܐ ܫܪܰܝܬ.<br> <sup>7</sup> ܒܽܐܘܠܨܳܢܳܐ ܩܪܳܢܝ̱ ܘܦܰܨܺܝܬܶܗ. ܘܟܰܣܺܝܬܶܗ ܒܣܶܬܳܪܳܐ ܕܺܝܠܝ̱ ܡܫܰܒܚܳܐ. ܘܰܒܚܰܪܬܶܗ ܒܡܰܝ̈ܳܐ ܕܚܶܪܝܳܢܳܐ.<br> <sup>8</sup> ܫܡܰܥ ܥܰܡܝ̱ ܘܶܐܡܰܠܶܠ. ܘܺܝܣܪܳܐܶܝܠ ܐܶܣܰܗܶܕ ܒܳܟ. ܐܶܢ ܬܶܫܡܥܰܢܝ̱.<br> <sup>9</sup> ܠܳܐ ܢܶܗܘܶܐ ܠܳܟ ܐܰܠܳܗ ܢܽܘܟܪܳܝ. ܘܠܳܐ ܬܶܣܓܽܘܕ ܠܕܶܚܠܳܐ ܐ̱ܚܪܳܢܝܳܐ.<br> <sup>10</sup> ܐܶܢܳܐ ܐ̱ܢܳܐ ܡܳܪܝܳܐ ܐܰܠܳܗܳܟ. ܕܰܐܣܶܩܬܳܟ ܡܶܢ ܐܰܪܥܳܐ ܕܡܶܨܪܶܝܢ. ܦܬܰܚ ܦܽܘܡܳܟ ܘܶܐܡܠܶܝܘܗܝ̱.<br> <sup>11</sup> ܘܥܰܡܝ̱ ܠܳܐ ܫܡܰܥ ܒܩܳܠܝ̱. ܘܺܝܣܪܳܐܶܝܠ ܠܳܐ ܐܶܬܛܦܺܝܣܘ̱ ܡܶܢܝ̱.<br> <sup>12</sup> ܗܰܠܶܟܘ̱ ܒܨܶܒܝܳܢܳܐ ܕܠܶܒܗܽܘܢ ܘܰܒܬܰܪܥܺܝܬܳܐ ܕܢܰܦܫܗܽܘܢ.<br> <sup>13</sup> ܐܶܠܽܘ ܥܰܡܝ̱ ܫܰܡܥܰܢܝ̱ ܘܺܝܣܪܳܐܶܝܠ ܒܽܐܘܖ̈ܚܳܬܝ̱ ܗܰܠܶܟܘ̱.<br> <sup>14</sup> ܥܰܕ ܩܰܠܺܝܠ ܡܰܘܒܶܕ ܗ̱ܘܺܝܬ ܠܰܒܥܶܠܕ̈ܒܳܒܰܝܗܽܘܢ. ܘܥܰܠ ܣܳܢܰܐܝ̈ܗܽܘܢ ܡܰܗܦܶܟ ܗ̱ܘܺܝܬ ܐܺܝܕܝ̱.<br> <sup>15</sup> ܣܳܢ̈ܰܐܘܗܝ̱ ܕܡܳܪܝܳܐ ܟܰܕܶܒܘ ܒܶܗ. ܘܰܗܘܳܐ ܙܰܘܥܗܽܘܢ ܠܥܳܠܰܡ.<br> <sup>16 </sup>ܐܰܘܟܠܶܗ ܡܶܢ ܫܽܘܡܢܳܐ ܕܚܶܛܬܳܐ ܘܡܶܢ ܟܺܐܦܳܐ ܕܶܒܫܳܐ ܣܰܒܥܶܗ.</span></p>

<p>&nbsp;</p>
<h1><span> <a name="_Toc512113260"></a>. 82  ܡܰܙܡܽܘܪܳܐ. ܦܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܩܳܡ ܒܟܶܢܫܳܐ ܕܡܰܠܰܐܟ̈ܶܐ. ܘܰܒܓܰܘ ܡܰܠܰܐܟ̈ܶܐ ܢܕܽܘܢ.<br> <sup>2</sup> ܥܕܰܡܳܐ ܠܶܐܡܰܬܝ̱ ܕܳܝܢܺܝܢ ܐܢ̱ܬܽܘܢ ܥܰܘܠܳܐ ܘܒܰܐܦ̈ܶܐ ܕܖ̈ܰܫܺܝܥܶܐ ܢܳܣܒܺܝܢ ܐܢ̱ܬܽܘܢ.<br> <sup>3</sup> ܕܽܘܢܘ ܠܝܰܬܡ̈ܶܐ ܘܰܠܒܳܝ̈ܫܶܐ. ܘܰܠܡܶܣ̈ܟܺܢܶܐ ܘܰܠܡܰܟܺܝ̈ܟܶܐ ܙܰܟܰܘ.<br> <sup>4</sup> ܦܰܨܰܘ ܠܡܶܣ̈ܟܺܢܶܐ ܘܰܠܒܳܝ̈ܫܶܐ ܡܶܢ ܐܺܝܕܳܐ ܕܖ̈ܰܫܺܝܥܶܐ.<br> <sup>5</sup> ܘܠܳܐ ܝܺܕܰܥܘ ܘܠܳܐ ܐܶܣܬܰܟܰܠܘ. ܕܰܒܚܶܫܽܘܟܳܐ ܡܗܰܠܟܺܝܢ ܗ̱ܘܰܘ. ܘܙܳܥ̈ܝ̱ ܟܽܠܗܶܝܢ ܫܶܬܶܐܣܶܝ̈ܗ̇ ܕܰܐܪܥܳܐ.<br> <sup>6</sup> ܐܶܢܳܐ ܐܶܡܪܶܬ ܕܰܐܠܳܗܺܝ̈ܢ ܐܰܢ̱ܬܽܘܢ. ܘܰܒܢܰܘ̈ܗܝ̱ ܕܰܡܪܰܝܡܳܐ ܟܽܠܟܽܘܢ.<br> <sup>7</sup> ܡܶܟܺܝܠ ܐܰܝܟ ܒܢܰܝ̈ܢܳܫܳܐ ܬܡܽܘܬܽܘܢ. ܘܰܐܝܟ ܚܰܕ ܡܶܢ ܪܰܘܖ̈ܒܳܢܶܐ ܬܶܦܠܽܘܢ.<br> <sup>8</sup> ܩܽܘܡ ܐܰ‌ܠܳܗܳܐ ܘܕܽܘܢܶܝܗ̇ ܠܐܪܥܳܐ. ܡܶܛܽܠ ܕܰܐܢ̱ܬ ܬܺܐܪܰܬ ܠܟܽܠܗܽܘܢ ܥܰܡ̈ܡܶܐ.</span></p>

<p>&nbsp;</p>
<p>&nbsp;</p>
<h1><span> <a name="_Toc512113261"></a>83 . ܡܰܙܡܽܘܪܳܐ. ܦܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܡܰܢܽܘ ܕܕܳܡܶܐ ܠܳܟ. ܠܳܐ ܬܶܫܬܽܘܩ ܘܠܳܐ ܬܶܫܠܶܐ ܐܰ‌ܠܳܗܳܐ.<br> <sup>2</sup> ܡܶܛܽܠ ܕܗܳܐ ܒܥܶܠܕ̈ܒܳܒܰܝܟ ܡܶܬܪܰܓܫܺܝܢ. ܘܣܳܢܰܐܝ̈ܟ ܐܰܪܺܝܡܘ̱ ܪܺܝܫܳܐ ܥܰܠ ܥܰܡܳܟ.<br> <sup>3</sup> ܒܚܳܪܥܽܘܬܗܽܘܢ ܚܫܰܠܘ ܐ̱ܪܳܙܳܐ. ܘܶܐܬܡܰܠܰܟܘ̱ ܥܰܠ ܩܰܕܺܝ̈ܫܰܝܟ ܘܶܐܡܰܪܘ.<br> <sup>4</sup> ܬܰܘ ܢܰܘܒܶܕ ܐܶܢܽܘܢ ܡܶܢ ܥܰܡܳܐ. ܘܠܳܐ ܢܶܬܕܟܰܪ ܬܽܘܒ ܫܡܶܗ ܕܺܝܣܪܳܐܶܝܠ.<br> <sup>5 </sup>ܡܶܛܽܠ ܕܶܐܬܪܰܥܺܝܘ ܒܠܶܒܗܽܘܢ ܐܰܟܚܕܳܐ. ܘܰܥܠܰܝܟ ܐܰܩܺܝܡܘ ܩܝܳܡܳܐ.<br> <sup>6</sup> ܡܰܫܟܢܳܐ ܕܰܐܕܽܘܡ ܘܰܕܥܰܖ̈ܰܒܳܝܶܐ ܘܰܕܡܽܘܐܳܒ ܘܰܕܓܳܕܖ̈ܳܝܶܐ.<br> <sup>7</sup> ܬܚܽܘܡܳܐ ܕܥܰܡܽܘܢ ܘܕܰܥܡܳܠܺܝܩ ܘܕܰܦܠܶܫܬ ܥܰܡ ܝܳܬܒܰܝ̈ ܨܽܘܪ.<br> <sup>8</sup> ܐܳܦ ܐܳܬܽܘܪܳܝܳܐ ܐܶܫܬܘܺܝ ܥܰܡܗܽܘܢ. ܘܰܗܘܰܘ ܥܽܘܕܪܳܢܳܐ ܠܰܒ̈ܢܰܝ ܠܽܘܛ.<br> <sup>9</sup> ܥܒܶܕ ܠܗܽܘܢ ܐܰܝܟ ܕܰܠܡܶܕܝܰܢ ܘܰܐܝܟ ܕܰܠܣܺܝܣܪܳܐ ܘܰܐܝܟ ܕܰܠܢܳܒܺܝܢ ܒܢܰܚܠܳܐ ܕܩܺܝܫܽܘܢ.<br> <sup>10 </sup>ܕܶܐܬܚܪܶܒܘ ܒܥܺܝܢܕܽܘܪ. ܘܰܗܘܰܘ ܙܶܒܠܳܐ ܒܰܐܪܥܳܐ.<br> <sup>11 </sup>ܚܪܽܘܒ ܐܶܢܽܘܢ ܘܰܐܘܒܶܕ ܐܶܢܽܘܢ. ܐܰܝܟ ܕܰܠܥܽܘܪܺܝܒ ܘܰܐܝܟ ܙܺܝܒ ܘܰܐܝܟ ܙܳܒܰܚ ܘܰܐܝܟ ܨܰܠܡܢܰܥ. ܟܽܠܗܽܘܢ ܫܰܠܺܝ̈ܛܳܢܰܝܗܽܘܢ.<br> <sup>12 </sup>ܕܶܐܡܰܪܘ. ܢܺܐܪܰܬ ܠܰܢ ܩܪܺܝܬܶܗ ܕܰܐ‌ܠܳܗܳܐ.<br> <sup>13 </sup>ܐܰ‌ܠܳܗܳܐ ܥܒܶܕ ܐܶܢܽܘܢ ܐܰܝܟ ܓܺܝܓܠܳܐ ܘܰܐܝܟ ܓܶܠܳܐ ܩܕܳܡ ܪܽܘܚܳܐ.<br> <sup>14 </sup>ܘܰܐܝܟ ܢܽܘܪܳܐ ܕܡܶܫܬܰܒܩܳܐ ܒܥܳܒܳܐ. ܘܰܐܝܟ ܫܰܠܗܶܒܺܝܬܳܐ ܕܡܰܘܩܕܳܐ ܛܽܘܖ̈ܶܐ.<br> <sup>15 </sup>ܗܳܟܰܢܳܐ ܪܕܽܘܦ ܐܶܢܽܘܢ ܒܥܰܠܥܳܠܰܝ̈ܟ. ܘܰܒܩܶܖ̈ܚܰܝܟ ܕܰܠܰܚ ܐܶܢܽܘܢ.<br> <sup>16 </sup>ܡܠܺܝ ܐܰܦܰܝ̈ܗܽܘܢ ܨܰܥܪܳܐ. ܕܢܶܒܥܽܘܢ ܠܰܫܡܳܟ ܡܳܪܝܳܐ.<br> <sup>17 </sup>ܢܶܒܗܬܽܘܢ ܘܢܶܬܕܰܠܚܽܘܢ ܠܥܳܠܰܡ ܥܳܠܡܺܝܢ. ܘܢܰܚܦܪܽܘܢ ܘܢܺܐܒܕܽܘܢ.<br> <sup>18 </sup>ܘܢܶܕܥܽܘܢ ܕܰܫܡܳܟ ܗܽܘ ܡܳܪܝܳܐ ܒܰܠܚܽܘܕܰܝܟ ܪܳܡ ܒܟܽܠܳܗ̇ ܐܰܪܥܳܐ.</span></p>

<p>&nbsp;</p>
<h1><span> <a name="_Toc512113262"></a>. 84  ܡܰܙܡܽܘܪܳܐ. ܦܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܐ ܚܰܒܺܝ̈ܒܺܝܢ ܡܰܫܟ̈ܢܰܝܟ ܡܳܪܝܳܐ ܚܰܝܠܬܳܢܳܐ.<br> <sup>2</sup> ܣܰܟܝܰܬ ܢܰܦܫܝ̱ ܘܶܐܬܪܰܓܪܓܰܬ ܠܕܳܖ̈ܰܘܗܝ ܕܡܳܪܝܳܐ. ܠܶܒܝ̱ ܘܒܶܣܪܝ̱ ܫܰܒܰܚܘ̱ ܠܰܐܠܳܗܳܐ ܚܰܝܳܐ.<br> <sup>3</sup> ܐܳܦ ܨܶܦܪܳܐ ܐܶܫܟܚܰܬ ܠܳܗ̇ ܒܰܝܬܳܐ ܘܫܽܘܦܢܺܝܢܳܐ ܩܶܢܳܐ. ܪܰܒܺܝܘ ܦܰܖ̈ܽܘܓܶܐ ܥܰܠ ܓܶܢ̱ܒ ܡܰܕܒܚܳܟ ܡܳܪܝܳܐ ܚܰܝܠܬܳܢܳܐ.<br> <sup>4</sup> ܡܰܠܟܝ̱ ܘܰܐܠܳܗܝ̱ ܛܽܘܒܰܝܗܽܘܢ ܠܰܕܥܳܡܪܺܝܢ ܒܒܰܝܬܳܟ. ܢܫܰܒܚܽܘܢܳܟ ܠܥܳܠܰܡ.<br> <sup>5</sup> ܛܽܘܒܰܘܗܝ̱ ܠܒܰܪܢܳܫܳܐ ܕܰܐܢ̱ܬ ܗܽܘ ܡܣܰܝܥܳܢܶܗ. ܘܰܫܒܺܝ̈ܠܰܝܟ ܒܠܶܒܶܗ.<br> <sup>6</sup> ܥܒܰܪܘ ܒܥܽܘܡܩܳܐ ܕܰܒܟܳܬܳܐ ܘܥܰܒܕܽܘܗܝ̱ ܒܶܝܬ ܡܰܥܡܪܳܐ. ܐܳܦ ܒܽܘܪܟܬܳܐ ܢܶܬܥܰܛܰܦ ܣܳܐܶܡ ܢܳܡܽܘܣܳܐ.<br> <sup>7</sup> ܢܺܐܙܽܠܘܢ ܡܶܢ ܚܰܝܠܳܐ ܠܚܰܝܠܳܐ. ܘܢܶܬܚܙܶܐ ܐܰܠܳܗ ܐܰܠܳܗܺܝ̈ܢ ܒܨܶܗܝܽܘܢ.<br> <sup>8</sup> ܡܳܪܝܳܐ ܐܰ‌ܠܳܗܳܐ ܚܰܝܠܬܳܢܳܐ ܫܡܰܥ ܨܠܽܘܬܝ̱. ܘܨܽܘܬ ܐܰܠܳܗܶܗ ܕܝܰܥܩܽܘܒ.<br> <sup>9</sup> ܘܰܚܙܺܝ ܐܰܢ̱ܬ ܐܰ‌ܠܳܗܳܐ ܡܣܰܝܥܳܢܰܢ. ܘܚܽܘܪ ܒܰܐܦܰܝ̈ ܡܫܺܝܚܳܟ.<br> <sup>10 </sup>ܡܶܛܽܠ ܕܛܳܒ ܗܽܘ ܚܰܕ ܝܽܘܡ ܒܕܰܝܪܳܟ ܡܶܢ ܐܳܠܶܦ. ܨܒܺܝܬ ܠܡܶܥܡܰܪ ܒܒܰܝܬܶܗ ܕܰܐ‌ܠܳܗܳܐ. ܛܳܒ ܡܶܢ ܕܰܠܡܶܥܡܰܪ ܒܡܰܫܟܢܳܐ ܕܖ̈ܰܫܺܝܥܶܐ.<br> <sup>11 </sup>ܡܶܛܽܠ ܕܰܡܬܰܪܣܝܳܢܰܢ ܘܥܳܕܽܘܪܰܢ ܡܳܪܝܰܐ ܗ̱ܘ ܐܰ‌ܠܳܗܳܐ. ܖ̈ܰܚܡܶܐ ܘܺܐܝܩܳܪܳܐ ܢܶܬܶܠ ܡܳܪܝܳܐ. ܘܠܳܐ ܢܶܟܠܳܐ ܛܳܒ̈ܳܬܶܗ ܡܶܢ ܐܰܝܠܶܝܢ ܕܰܡܗܰܠܟܺܝܢ ܒܬܰܡܺܝܡܽܘܬܳܐ.<br> <sup>12 </sup>ܡܳܪܝܳܐ ܐܰ‌ܠܳܗܳܐ ܚܰܝܠܬܳܢܳܐ. ܛܽܘܒܰܘܗܝ̱ ܠܒܰܪܢܳܫܳܐ ܕܰܡܣܰܒܰܪ ܒܳܟ.</span></p>

<p>&nbsp;</p>
<h1><span>   <a name="_Toc512113263"></a>85 . ܡܰܙܡܽܘܪܳܐ. ܦܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܨܒܰܝܬ ܡܳܪܝܳܐ ܒܰܐܪܥܳܟ. ܘܰܐܦܢܺܝܬ ܫܒܺܝܬܶܗ ܕܝܰܥܩܽܘܒ.<br> <sup>2</sup> ܫܒܰܩܬ ܥܰܘܠܶܗ ܠܥܰܡܳܟ. ܘܟܰܣܺܝܬ ܟܽܠܗܽܘܢ ܚܛܳܗܰܝ̈ܗܽܘܢ.<br> <sup>3 </sup>ܘܰܐܥܒܰܪܬ ܟܽܠܳܗ̇ ܚܶܡܬܳܟ ܘܰܐܗܦܶܟܬ ܚܶܡܬܳܐ ܕܪܽܘܓܙܳܟ.<br> <sup>4</sup> ܐܰܦܢܳܢ ܐܰ‌ܠܳܗܳܐ ܦܳܪܽܘܩܰܢ. ܘܒܰܛܶܠ ܪܽܘܓܙܳܟ ܡܶܢܰܢ. ܘܠܳܐ ܠܥܳܠܰܡ ܬܶܪܓܰܙ ܥܠܰܝܢ.<br> <sup>5</sup> ܘܠܳܐ ܬܶܛܰܪ ܪܽܘܓܙܳܟ ܠܕܳܪܕܳܖ̈ܺܝܢ.<br> <sup>6</sup> ܐܶܠܳܐ ܐܰܢ̱ܬ ܐܰܦܢܳܢ ܘܰܐܚܳܢ ܘܥܰܡܳܟ ܢܶܚܕܽܘܢ ܒܳܟ.<br> <sup>7</sup> ܚܰܘܳܢ ܡܳܪܝܳܐ ܛܰܝܒܽܘܬܳܟ ܘܦܽܘܪܩܳܢܳܟ ܗܰܒ ܠܰܢ.<br> <sup>8</sup> ܕܢܶܫܡܰܥ ܡܳܢܳܐ ܡܡܰܠܶܠ ܡܳܪܝܳܐ ܐܰܠܳܗܰܢ. ܕܰܡܡܰܠܶܠ ܫܠܳܡܳܐ ܥܰܠ ܥܰܡܶܗ ܘܥܰܡ ܙܰܕܺܝ̈ܩܰܘܗܝ. ܕܠܳܐ ܢܶܗܦܟܽܘܢ ܠܒܶܣܬܰܪܗܽܘܢ.<br> <sup>9</sup> ܩܰܪܺܝܒ ܗܽܘ ܦܽܘܪܩܳܢܶܗ ܠܕܳܚ̈ܠܰܘܗܝ. ܢܶܫܪܶܐ ܐܺܝܩܳܪܶܗ ܒܰܐܪܥܰܢ.<br> <sup>10 </sup>ܛܰܝܒܽܘܬܳܐ ܘܩܽܘܫܬܳܐ ܐܰܪܥܽܘܢ. ܙܰܕܺܝܩܽܘܬܳܐ ܘܰܫܠܳܡܳܐ ܢܢܰܫܩܽܘܢ.<br> <sup>11 </sup>ܗܰܝܡܳܢܽܘܬܳܐ ܬܺܐܥܶܐ ܡܶܢ ܐܰܪܥܳܐ. ܘܙܰܕܺܝܩܽܘܬܳܐ ܐܰܕܺܝܩܰܬ ܡܶܢ ܫܡܰܝܳܐ.<br> <sup>12 </sup>ܘܳܐܦ ܡܳܪܝܳܐ ܢܶܬܶܠ ܛܳܒ̈ܳܬܶܗ. ܘܰܐܪܥܳܐ ܬܶܬܶܠ ܥܰܠ̈ܠܳܬܳܗ̇.<br> <sup>13 </sup>ܙܰܕܺܝܩܳܐ ܩܕܳܡܰܘܗܝ̱ ܢܗܰܠܶܟ. ܘܰܢܣܺܝܡ ܒܰܐܪܥܳܐ ܗܶܠܟ̈ܳܬܶܗ.</span></p>

<p>&nbsp;</p>
<h1><span> <a name="_Toc512113264"></a>. 86  ܡܰܙܡܽܘܪܳܐ. ܦܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܨܠܺܝ ܡܳܪܝܳܐ ܐܶܕܢܳܟ ܘܰܥܢܺܝܢܝ̱. ܡܶܛܽܠ ܕܡܶܣܟܺܢܳܐ ܐ̱ܢܳܐ ܘܒܳܝܫܳܐ.<br> <sup>2</sup> ܢܰܛܰܪ ܠܢܰܦܫܝ̱ ܡܶܛܽܠ ܕܛܳܒ ܐܰܢ̱ܬ. ܦܪܽܘܩ ܠܥܰܒܕܳܟ ܐܰܢ̱ܬ ܐܰ‌ܠܳܗܳܐ ܕܰܡܣܰܒܰܪ ܒܳܟ.<br> <sup>3</sup> ܪܰܚܶܡܥܠܰܝ ܡܳܪܝܳܐ. ܡܶܛܽܠ ܕܰܠܘܳܬܳܟ ܐܶܩܪܶܐ ܒܟܽܠܝܽܘܡ.<br> <sup>4</sup> ܚܰܕܳܐ ܢܰܦܫܶܗ ܕܥܰܒܕܳܟ. ܡܶܛܽܠ ܕܰܠܘܳܬܳܟ ܡܳܪܝܳܐ ܐܰܪܺܝܡܶܬ ܢܰܦܫܝ̱.<br> <sup>5</sup> ܡܶܛܽܠ ܕܰܐܢ̱ܬ ܡܳܪܝܳܐ ܛܳܒ ܐܰܢ̱ܬ. ܘܣܰܓܺܝܐܳܐ ܛܰܝܒܽܘܬܳܟ ܠܟܽܠ ܕܩܳܪܶܝܢ ܠܳܟ.<br> <sup>6</sup> ܨܽܘܬ ܡܳܪܝܳܐ ܨܠܽܘܬܝ̱ ܘܰܫܡܰܥ ܒܩܳܠܳܐ ܕܰܓܥܳܬܝ̱.<br> <sup>7</sup> ܒܝܘܡܳܐ ܕܽܐܘܠܨܳܢܝ̱ ܩܪܺܝܬܳܟ ܘܰܥܢܰܝܬܳܢܝ̱.<br> <sup>8</sup> ܠܰܝܬ ܐܰܟܘܳܬܳܟ ܡܳܪܝܳܐ ܐܰܠܳܗܰܢ ܘܠܰܝܬ ܐܰܝܟ ܥܒܳܕܰܝ̈ܟ.<br> <sup>9</sup> ܟܽܠܗܽܘܢ ܥܰܡ̈ܡܶܐ ܕܰܥܒܰܕܬ ܢܺܐܬܽܘܢ ܘܢܶܣܓܕܽܘܢ ܠܳܟ ܡܳܪܝܳܐ. ܘܰܢܫܰܒܚܽܘܢ ܠܰܫܡܳܟ.<br> <sup>10 </sup>ܡܶܛܽܠ ܕܪܰܒ ܐܰܢ̱ܬ. ܥܳܒܶܕ ܐܰܢ̱ܬ ܬܶܕܡܖ̈ܳܬܳܐ ܐܰܢ̱ܬ ܐܰ‌ܠܳܗܳܐ ܒܰܠܚܽܘܕܰܝܟ.<br> <sup>11 </sup>ܚܰܘܳܢܝ̱ ܡܳܪܝܳܐ ܐܽܘܪܚܳܟ ܘܶܐܗܰܠܶܟ ܒܩܽܘܫܬܳܐ. ܢܶܚܕܶܐ ܠܶܒܝ̱ ܒܰܐܝܠܶܝܢ ܕܕܳܚܠܺܝܢ ܠܰܫܡܳܟ.<br> <sup>12 </sup>ܐܰܘܕܶܐ ܠܳܟ ܡܳܪܝܳܐ ܐܰܠܳܗܝ ܡܶܢ ܟܽܠܶܗ ܠܶܒܝ̱. ܘܶܐܫܰܒܰܚ ܫܡܳܟ ܠܥܳܠܰܡ.<br> <sup>13 </sup>ܡܶܛܽܠ ܕܛܰܝܒܽܘܬܳܟ ܣܶܓܝܰܬ ܥܠܰܝ. ܘܦܰܨܺܝܬ ܢܰܦܫܝ̱ ܡܶܢ ܫܝܽܘܠ ܬܰܚܬܳܝܬܳܐ.<br> <sup>14 </sup>ܐܰ‌ܠܳܗܳܐ ܥܰܘ̈ܳܠܶܐ ܩܳܡܘ̱ ܥܠܰܝ. ܘܰܟܢܽܘܫܬܳܐ ܕܥܰܫܺܝ̈ܢܶܐ ܒܥܰܐܗ̇ ܠܢܰܦܫܝ̱ ܘܠܳܐ ܐܶܬܕܰܟܪܽܘܟ.<br> <sup>15 </sup>ܘܰܐܢ̱ܬ ܡܳܪܝܳܐ ܐܰ‌ܠܳܗܳܐ ܡܪܰܚܡܳܢܳܐ ܘܰܡܪܰܚܦܳܢܳܐ. ܢܰܓܺܝܪ ܪܽܘܚܳܐ ܘܣܰܓܺܝ ܛܰܝܒܽܘܬܳܐ ܘܩܽܘܫܬܳܐ.<br> <sup>16 </sup>ܐܶܬܦܰܢ ܥܠܰܝ ܘܪܰܚܶܡ ܥܠܰܝ. ܗܰܒ ܚܰܝܠܳܐ ܠܥܰܒܕܳܟ ܘܰܦܪܽܘܩ ܠܒܰܪ ܐܰܡܬܳܟ.<br> <sup>17 </sup>ܘܰܥܒܶܕ ܥܰܡܝ̱ ܐܳܬܳܐ ܛܳܒܬܳܐ. ܕܢܶܚܙܽܘܢ ܣܳܢ̈ܰܐܝ ܘܢܶܒܗܬܽܘܢ. ܕܰܐܢ̱ܬ ܡܳܪܝܳܐ ܥܰܕܰܪܬܳܢܝ̱ ܘܒܰܝܰܐܬܳܢܝ̱.</span></p>

<p>&nbsp;</p>
<h1><span> <a name="_Toc512113265"></a>. 87  ܡܰܙܡܽܘܪܳܐ. ܦܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܶܬܶܐܣܰܘ̈ܗܝ̱ ܒܛܽܘܪܶܗ ܩܰܕܺܝܫܳܐ.<br> <sup>2</sup> ܪܚܶܡ ܡܳܪܝܳܐ ܠܬܰܖ̈ܥܶܝܗ̇ ܕܨܶܗܝܽܘܢ ܛܳܒ ܡܶܢ ܟܽܠܗܽܘܢ ܡܰܫܟ̈ܢܰܘܗܝ̱ ܕܝܰܥܩܽܘܒ.<br> <sup>3</sup> ܝܰܩܺܝܖ̈ܳܬܳܐ ܐܶܬܡܰܠܰܠܝ̱̈ ܒܶܟܝ ܩܪܺܝܬܶܗ ܕܰܐܠܳܗܰܢ.<br> <sup>4</sup> ܐܶܬܕܰܟܪ ܠܪܳܚܳܒ ܘܰܠܒܳܒܶܠ ܝܳܕ̈ܥܳܬܝ̱. ܗܳܐ ܦܠܶܫ̈ܬܳܝܶܐ ܘܨܽܘܪ ܘܥܰܡܳܐ ܕܟܽܘܫܳܝ̈ܶܐ. ܗܳܢܳܐ ܐܶܬܺܝܠܶܕ ܬܰܡܳܢ.<br> <sup>5</sup> ܘܰܠܨܶܗܝܽܘܢ ܐܶܬܶܐܡܰܪ. ܓܰܒܪܳܐ ܓܰܢ̱ܒܳܪܳܐ ܐܶܬܺܝܠܶܕ ܒܳܗ̇ ܘܗܽܘ ܐܰܬܩܢܳܗ̇.<br> <sup>6</sup> ܡܳܪܝܳܐ ܢܶܡܢܶܐ ܒܰܟܬܳܒܳܐ ܠܥܰܡ̈ܡܶܐ. ܗܳܢܳܐ ܐܶܬܺܝܠܶܕ ܬܰܡܳܢ.<br> <sup>7</sup> ܪܰܘܖ̈ܒܳܢܶܐ ܕܥܳܡܪܺܝܢ ܒܶܟܝ ܢܶܚܕܽܘܢ ܘܟܽܠ ܕܶܐܬܡܰܟܰܟܘ̱ ܒܶܟܝ.</span></p>

<p>&nbsp;</p>
<h1><span> <a name="_Toc512113266"></a>. 88  ܡܰܙܡܽܘܪܳܐ. ܦܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܐܰ‌ܠܳܗܳܐ ܕܦܽܘܪܩܳܢܝ̱. ܒܺܐܝܡܳܡܳܐ ܓܥܺܝܬ ܘܰܒܠܺܠܝܳܐ ܩܕܳܡܰܝܟ.<br> <sup>2</sup> ܬܶܥܽܘܠ ܩܕܳܡܰܝܟ ܨܠܽܘܬܝ̱. ܘܰܐܪܟܶܢ ܐܶܕܢܳܟ ܠܒܳܥܽܘܬܝ̱.<br> <sup>3</sup> ܡܶܛܽܠ ܕܣܶܒܥܰܬ ܢܰܦܫܝ̱ ܒܺܝ̈ܫܳܬܳܐ ܘܚܰܝ݂ܰܝ݂̈ ܠܰܫܝܽܘܠ ܡܰܛܺܝܘ̱.<br> <sup>4</sup> ܐܶܬܚܰܫܒܶܬ ܥܰܡ ܢܳܚ̈ܬܰܝ ܓܽܘܒܳܐ. ܘܰܗܘܺܝܬ ܐܰܝܟ ܓܰܒܪܳܐ ܕܠܰܝܬ ܠܶܗ ܐܺܝܳܠܳܐ.<br> <sup>5</sup> ܒܶܝܬ ܡܺܝ̈ܬܶܐ ܒܰܪ ܚܺܐܖ̈ܶܐ ܐܰܝܟ ܩܛܺܝ̈ܠܶܐ ܕܰܫܟܺܝܒܺܝܢ ܒܩܰܒܖ̈ܶܐ. ܐܰܝܠܶܝܢ ܕܬܽܘܒ ܠܳܐ ܐܶܬܕܟܰܪܬ ܐܶܢܽܘܢ. ܘܗܶܢܽܘܢ ܡܶܢ ܐܺܝ̈ܕܰܝܟ ܐܶܒܰܕܘ.<br> <sup>6</sup> ܐܰܚܶܬܬܳܢܝ̱ ܠܓܽܘܒܳܐ ܬܰܚܬܳܝܳܐ ܠܚܶܫܽܘܟܳܐ ܘܰܠܛܶܠܳܠܰܝ̈ ܡܰܘܬܳܐ.<br> <sup>7</sup> ܘܰܥܠܰܝ ܣܡܰܟ ܪܽܘܓܙܳܟ. ܘܟܽܠܗܽܘܢ ܡܰܚܫܽܘ̈ܠܰܝܟ ܐܰܝܬܺܝܬ ܥܠܰܝ.<br> <sup>8</sup> ܐܰܪܚܶܩܬ ܡܶܢܝ̱ ܝܳܕ̈ܥܰܝ ܘܰܥܒܰܕܬܳܢܝ̱ ܠܗܽܘܢ ܛܰܡܳܐܐ. ܐܶܬܟܠܺܝܬ ܕܠܳܐ ܐܶܦܽܘܩ.<br> <sup>9</sup> ܘܥܰܝܢܝ̱ ܕܳܒܰܬ ܡܶܢ ܡܽܘܟܳܟܝ̱. ܘܰܩܪܺܝܬܳܟ ܡܳܪܝܳܐ ܒܟܽܠܝܽܘܡ ܘܦܶܫܛܶܬ ܐܺܝ̈ܕܰܝ ܠܘܳܬܳܟ.<br> <sup>10</sup> ܗܳܐ ܠܡܺܝ̈ܬܶܐ ܥܳܒܶܕ ܐܰܢ̱ܬ ܬܶܕܡܖ̈ܳܬܳܐ. ܘܓܰܢ̱ܒܳܖ̈ܶܐ ܢܩܽܘܡܽܘܢ ܘܢܰܘܕܽܘܢ ܠܳܟ.<br> <sup>11</sup> ܘܢܶܫܬܰܥܽܘܢ ܕܰܒܩܰܒܖ̈ܶܐ ܛܰܝܒܽܘܬܳܟ ܘܗܰܝܡܳܢܽܘܬܳܟ ܒܰܐܒܕܳܢܳܐ.<br> <sup>12</sup> ܬܶܬܺܝܕܰܥ ܒܚܶܫܽܘܟܳܐ ܬܶܕܡܽܘܪܬܳܟ ܘܙܰܕܺܝܩܽܘܬܳܟ ܒܰܐܪܥܳܐ ܕܶܐܬܛܰܥܝܰܬ.<br> <sup>13</sup> ܘܶܐܢܳܐ ܠܘܳܬܳܟ ܡܳܪܝܳܐ ܓܥܺܝܬ ܘܰܒܨܰܦܪܳܐ ܨܠܽܘܬܝ̱ ܬܩܰܕܶܡ ܠܘܳܬܳܟ.<br> <sup>14</sup> ܠܳܐ ܬܶܛܥܶܐ (ܝܶܗ̇) ܠܢܰܦܫܝ̱ ܡܳܪܝܳܐ ܘܠܳܐ ܬܰܗܦܶܟ ܐܰܦܰܝ̈ܟ ܡܶܢܝ̱.<br> <sup>15</sup> ܒܳܝܫܳܐ ܐ̱ܢܳܐ ܘܠܰܐܝܳܐ ܡܶܢ ܛܰܠܝܽܘܬܝ̱. ܐܶܬܬܪܺܝܡܶܬ ܘܶܐܬܡܰܟܟܶܬ ܘܬܶܘܪܶܬ.<br> <sup>16</sup> ܘܰܥܠܰܝ ܥܒܰܪ ܪܽܘܓܙܳܟ ܘܰܕܠܽܘܚܝܳܟ ܫܰܬܩܰܢܝ̱.<br> <sup>17</sup> ܐܶܬܟܰܪܟܽܘܢܝ̱ ܐܰܝܟ ܡܰܝ̈ܳܐ ܟܽܠܶܗ ܝܰܘܡܳܐ ܘܣܳܡܘ ܥܠܰܝ ܐܰܟܚܕܳܐ.<br> <sup>18</sup> ܐܰܪܚܶܩܬ ܡܶܢܝ̱ ܖ̈ܳܚܡܰܝ ܘܚܰܒܖ̈ܰܝ ܘܝܳܕ̈ܥܰܝ ܐܰܦܪܶܩܬ ܡܶܢܝ̱.</span></p>

<p>&nbsp;</p>
<h1><span> <a name="_Toc512113267"></a>. 89  ܡܰܙܡܽܘܪܳܐ. ܦܛ</span></h1>
<p>&nbsp;</p>
<p><span style="font-family: Serto Urhoy; font-size: 20pt;">ܛܰܝܒܽܘܬܶܗ ܕܡܳܪܝܳܐ ܠܥܳܠܰܡ ܐܶܙܡܰܪ. ܘܰܠܕܳܪܕܳܖ̈ܺܝܢ ܐܰܘܕܰܥ ܗܰܝܡܳܢܽܘܬܶܗ ܒܦܽܘܡܝ̱.<br> <sup>2</sup> ܡܶܛܽܠ ܕܶܐܡܰܪܬ ܕܥܳܠܡܳܐ ܒܛܰܝܒܽܘܬܳܐ ܢܶܬܒܢܶܐ. ܘܰܫܡܰܝܳܐ ܬܰܬܩܶܢ ܗܰܝܡܳܢܽܘܬܳܟ.<br> <sup>3</sup> ܩܝܳܡܳܐ ܐܰܩܺܝܡܶܬ݂ ܠܓܰܒܺܝ݂ܝ̱ ܘܺܝܡܺܝܬ݂ ܠܕܰܘܺܝܕ ܥܰܒܕܝ̱.<br> <sup>4</sup> ܕܰܥܕܰܡܳܐ ܠܥܳܠܰܡ ܐܰܬܩܶܢ ܙܰܪܥܳܟ ܘܶܐܒܢܶܐ ܠܕܳܪܕܳܖ̈ܺܝܢ ܟܽܘܪܣܝܳܟ.<br> <sup>5</sup> ܢܰܘܕܽܘܢ ܫܡܰܝ̈ܳܐ ܬܶܕܡܖ̈ܳܬܳܟ ܡܳܪܝܳܐ ܘܗܰܝܡܳܢܽܘܬܳܟ ܒܥܺܕܬܳܐ ܕܩܰܕܺܝ̈ܫܶܐ.<br> <sup>6</sup> ܡܰܢܽܘ ܕܦܳܚܶܡ ܠܡܳܪܝܳܐ ܒܰܫܡܰܝ̈ ܫܡܰܝܳܐ. ܘܰܕܕܳܡܶܐ ܠܡܳܪܝܳܐ ܒܰܒ̈ܢܰܝ ܡܰܠܰܐܟ̈ܶܐ.<br> <sup>7</sup> ܐܰ‌ܠܳܗܳܐ ܩܳܡ ܒܥܺܕܬܳܐ ܕܩܰܕܺܝ̈ܫܶܐ ܪܰܒ ܘܰܕܚܺܝܠ ܥܰܠ ܟܽܠܗܽܘܢ ܕܰܚܕܳܖ̈ܰܘܗܝ.<br> <sup>8</sup> ܡܳܪܝܳܐ ܐܰ‌ܠܳܗܳܐ ܚܰܝܠܬܳܢܳܐ. ܡܰܢܽܘ ܐܰܟܘܳܬܳܟ ܥܰܫܺܝܢܳܐ ܘܗܰܝܡܳܢܽܘܬܳܟ ܚܕܳܖ̈ܰܝܟ.<br> <sup>9</sup> ܐܰܢ̱ܬ ܫܰܠܺܝܛ ܐܰܢ̱ܬ ܒܓܰܐܝܽܘܬܶܗ ܕܝܰܡܳܐ. ܘܰܕܠܽܘܚܝܳܐ ܕܓܰܠܠܰܘ̈ܗܝ ܐܰܢ̱ܬ ܡܫܰܬܶܩ.<br> <sup>10</sup> ܐܰܢ̱ܬ ܡܡܰܟܶܟ ܐܰܢ̱ܬ ܠܫܰܒܰܗܖ̈ܳܢܶܐ ܐܰܝܟ ܕܠܰܩܛܺܝ̈ܠܶܐ. ܒܰܕܪܳܥܳܟ ܥܰܫܺܝܢܳܐ ܒܰܕܰܪܬ ܠܰܒܥܶܠܕ̈ܒܳܒܰܝܟ.<br> <sup>11</sup> ܕܺܝܠܳܟ ܐܶܢܽܘܢ ܫܡܰܝ̈ܳܐ ܘܕܺܝܠܳܟ ܗܺܝ ܐܰܪܥܳܐ. ܬܺܒܶܝܠ ܒܰܡܠܳܐܳܗ̇ ܐܰܢ̱ܬ ܬܰܩܶܢܬ.<br> <sup>12</sup> ܠܓܰܪܒܝܳܐ ܘܰܠܬܰܝܡܢܳܐ ܐܰܢ̱ܬ ܒܪܰܝܬ. ܬܳܒܽܘܪ ܘܚܶܪܡܽܘܢ ܠܰܫܡܳܟ ܗܽܘ ܡܫܰܒܚܺܝܢ.<br> <sup>13</sup> ܕܺܝܠܳܟ ܗܽܘ ܕܪܳܥܳܐ ܘܕܺܝܠܳܟ ܗܺܝ ܓܰܢ̱ܒܳܪܽܘܬܳܐ. ܬܶܥܫܰܢ ܐܺܝܕܳܟ ܘܬܶܬܪܺܝܡ ܝܰܡܺܝܢܳܟ.<br> <sup>14</sup> ܒܙܰܕܺܝܩܽܘܬܳܐ ܘܰܒܕܺܝܢܳܐ ܡܰܬܩܰܢ ܟܽܘܪܣܝܳܟ. ܘܛܰܝܒܽܘܬܳܐ ܘܰܒܩܽܘܫܬܳܐ ܡܩܰܕܡܺܝܢ ܐܰܦܰܝ̈ܟ.<br> <sup>15 </sup>ܛܽܘܒܰܘܗܝ̱ ܠܥܰܡܳܐ ܕܝܳܕܰܥ ܬܶܫܒ̈ܚܳܬܳܟ. ܡܳܪܝܳܐ ܒܢܽܘܗܪܳܐ ܕܰܐܦܰܝ̈ܟ ܢܗܰܠܟܽܘܢ.<br> <sup>16 </sup>ܘܒܰܫܡܳܟ ܢܕܽܘܨܽܘܢ ܟܽܠܝܽܘܡ. ܘܰܒܙܰܕܺܝܩܽܘܬܳܟ ܢܶܬܬܪܺܝܡܽܘܢ.<br> <sup>17 </sup>ܡܶܛܽܠ ܕܬܶܫܒܽܘܚܬܳܐ ܕܥܽܘܫܢܰܢ ܐܰܢ̱ܬ ܗܽܘ ܘܰܒܨܶܒܝܳܢܳܟ ܬܶܬܪܺܝܡ ܩܰܪܢܰܢ.<br> <sup>18 </sup>ܡܶܛܽܠ ܕܡܳܪܝܰܐ ܗ̱ܘ ܬܽܘܟܠܳܢܰܢ ܘܩܰܕܺܝܫܳܐ ܕܺܝܣܪܳܐܶܝܠ ܡܰܠܟܰܢ.<br> <sup>19 </sup>ܗܳܝܕܶܝܢ ܡܰܠܶܠ ܒܚܶܙܘܳܢ̈ܶܐ ܥܰܡ ܙܰܕܺܝ̈ܩܰܘܗܝ ܘܶܐܡܰܪ ܕܣܳܡܶܬ ܥܽܘܕܪܳܢܳܐ ܠܓܰܒܪܳܐ. ܘܰܐܪܺܝܡܶܬ ܓܰܒܝܳܐ ܡܶܢ ܥܰܡܳܐ.<br> <sup>20 </sup>ܘܶܐܫܟܚܶܬ ܠܕܰܘܺܝܕ ܥܰܒܕܝ̱. ܡܶܫܚܳܐ ܕܩܽܘܕܫܝ̱ ܡܫܰܚܬܶܗ.<br> <sup>21 </sup>ܐܺܝܕܝ̱ ܥܰܕܰܪܬܶܗ ܐܳܦ ܕܪܳܥܝ̱ ܚܰܝܠܶܗ.<br> <sup>22 </sup>ܘܠܳܐ ܐܰܗܢܺܝ ܡܶܕܶܡ ܒܥܶܠܕܒܳܒܶܗ ܘܰܒܪܶܗ ܕܥܰܘܳܠܳܐ ܠܳܐ ܡܰܟܟܶܗ.<br> <sup>23 </sup>ܐܰܘܒܶܕ ܡܶܢ ܩܕܳܡܰܘܗܝ̱ ܠܰܒܥܶܠܕ̈ܒܳܒܰܘܗܝ̱ ܘܰܠܣܳܢܰܐܘ̈ܗܝ̱ ܐܶܬܰܒܰܪ.<br> <sup>24</sup> ܗܰܝܡܳܢܽܘܬܝ̱ ܘܛܰܝܒܽܘܬܝ̱ ܥܰܡܶܗ ܘܰܒܫܶܡܝ̱ ܬܶܬܪܺܝܡ ܩܰܪܢܶܗ.<br> <sup>25</sup> ܐܶܣܺܝܡ ܐܺܝܕܶܗ ܒܝܰܡܳܐ ܘܰܒܢܰܗܖ̈ܰܘܳܬܳܐ ܝܰܡܺܝܢܶܗ.<br> <sup>26</sup> ܗܽܘ ܢܶܩܪܶܝܢܝ̱ ܐܳܒܝ̱ ܐܰܢ̱ܬ ܐܰܠܳܗܝ ܘܦܳܪܽܘܩܝ̱ ܬܰܩܺܝܦܳܐ.<br> <sup>27</sup> ܐܳܦ ܐܶܢܳܐ ܒܽܘܟܪܳܐ ܐܶܥܒܕܺܝܘܗܝ̱. ܘܰܐܪܺܝܡܺܝܘܗܝ̱ ܥܰܠ ܡܰܠܟ̈ܶܐ ܕܰܐܪܥܳܐ.<br> <sup>28</sup> ܘܰܠܥܳܠܰܡ ܐܶܛܰܪ ܠܶܗ ܛܰܝܒܽܘܬܝ̱. ܘܰܩܝܳܡܝ̱ ܢܶܬܗܰܝܡܰܢ ܒܶܗ.<br> <sup>29</sup> ܐܶܣܺܝܡ ܠܥܳܠܰܡ ܙܰܪܥܶܗ. ܘܟܽܘܪܣܝܶܗ ܐܰܝܟ ܝܰܘ̈ܡܳܬܳܐ ܕܰܫܡܰܝܳܐ.<br> <sup>30</sup> ܐܶܢ ܢܶܫܒܩܽܘܢ ܒܢܰܘ̈ܗܝ̱ ܢܳܡܽܘܣܝ̱. ܘܰܒܦܽܘ̈ܩܕܳܢܰܝ ܠܳܐ ܢܗܰܠܟܽܘܢ<br> <sup>.31.32</sup> ܐܶܦܩܽܘܕ ܒܫܰܒܛܳܐ ܥܰܘܠܗܽܘܢ. ܘܒܰܡܚܽܘܬܳܐ ܚܛܳܗܰܝ̈ܗܽܘܢ.<br> <sup>33</sup> ܘܛܰܝܒܽܘܬܝ̱ ܠܳܐ ܐܰܥܒܰܪ ܡܶܢܶܗ. ܘܠܳܐ ܐܶܕܰܓܶܠ ܒܗܰܝܡܳܢܽܘܬܝ̱. ܘܠܳܐ ܐܰܣܠܶܐ ܩܝܳܡܝ̱.<br> <sup>34</sup> ܘܡܶܕܶܡ ܕܰܢܦܰܩ ܡܶܢ ܣܶܦ̈ܘܳܬ݂ܝ̱ ܠܳܐ ܐܶܫܰܚܠܶܦ.<br> <sup>35</sup> ܚܕܳܐ ܝܺܡܺܝܬ ܒܩܽܘܕܫܝ̱ ܠܕܰܘܺܝܕ ܘܠܳܐ ܐܶܟܰܕܶܒ.<br> <sup>36</sup> ܕܙܰܪܥܶܗ ܠܥܳܠܰܡ ܢܶܗܘܶܐ ܘܟܽܘܪܣܝܶܗ ܐܰܝܟ ܫܶܡܫܳܐ ܠܽܘܩܒܰܠܝ̱.<br> <sup>37</sup> ܘܰܐܝܟ ܣܰܗܪܳܐ ܢܶܬܩܰܢ ܠܥܳܠܰܡ. ܣܳܗܕܳܐ ܒܰܫܡܰܝܳܐ ܡܗܰܝܡܰܢ.<br> <sup>38</sup> ܘܰܐܢ̱ܬ ܛܥܰܝܬܳܢܝ̱ ܘܰܐܣܠܺܝܬܳܢܝ̱ ܘܰܐܗܦܶܟܬ ܐܰܦܰܘ̈ܗܝ̱ ܕܰܡܫܺܝܚܳܟ.<br> <sup>39</sup> ܘܰܐܣܠܺܝܬ ܩܝܳܡܶܗ ܕܥܰܒܕܳܟ ܘܰܐܪܡܺܝܬ ܒܰܐܪܥܳܐ ܟܠܺܝܠܶܗ.<br> <sup>40</sup> ܗܓܰܡܬ ܣܝܳܓܰܘ̈ܗܝ̱ ܘܣܰܚܶܦܬ ܚܶܣܢܰܘ̈ܗܝ̱.<br> <sup>41</sup> ܘܕܳܫܽܘܗܝ̱ ܟܽܠ ܥܳܒܖ̈ܰܝ ܐܽܘܪܚܳܐ. ܘܰܗܘܳܐ ܚܶܣܕܳܐ ܠܰܫܒܳܒܰܘ̈ܗܝ̱.<br> <sup>42</sup> ܘܰܐܪܺܝܡܬ ܝܰܡܺܝܢܳܐ ܕܰܒܥܶܠܕ̈ܒܳܒܰܘܗܝ̱ ܘܚܰܕܺܝܬ ܠܟܽܠܗܽܘܢ ܣܳܢܰܐܘ̈ܗܝ̱.<br> <sup>43</sup> ܘܰܐܗܦܶܟܬ ܥܽܘܕܪܳܢܳܐ ܕܣܰܦܣܺܪܶܗ. ܘܠܳܐ ܣܰܝܰܥܬܳܝܗܝ̱ ܒܰܩܪܳܒܳܐ.<br> <sup>44</sup> ܘܒܰܛܶܠܬ ܡܙܰܟܝܳܢܰܘ̈ܗܝ̱ ܘܟܽܘܪܣܝܶܗ ܠܰܐܪܥܳܐ ܣܚܰܦܬ.<br> <sup>45</sup> ܘܒܰܨܰܪܬ ܝܰܘ̈ܡܳܬܳܐ ܕܛܰܠܝܽܘܬܶܗ ܘܰܐܥܛܶܦܬܳܝܗܝ̱ ܒܶܗܬܬܳܐ.<br> <sup>46</sup> ܥܕܰܡܳܐ ܠܶܐܡܰܬܝ̱ ܪܳܓܶܙ ܐܰܢ̱ܬ ܡܳܪܝܳܐ ܠܥܳܠܰܡ. ܘܝܳܩܶܕ ܐܰܝܟ ܢܽܘܪܳܐ ܪܽܘܓܙܳܟ.<br> <sup>47</sup> ܐܶܬܕܰܟܪܰܝܢܝ̱ ܡܶܢ ܚܶܦܪܳܐ. ܡܶܛܽܠ ܕܠܳܐ ܗܘܳܐ ܣܪܺܝܩܳܐܺܝܬ ܒܪܰܝܬ ܠܟܽܠܗܽܘܢ ܒܢܰܝ̈ܢܳܫܳܐ.<br> <sup>48</sup> ܡܰܢܽܘ ܓܰܒܪܳܐ ܕܢܺܚܶܐ ܘܠܳܐ ܢܶܚܙܶܐ ܡܰܘܬܳܐ. ܘܰܢܦܰܨܶܐ ܢܰܦܫܶܗ ܡܶܢ ܐܺܝܕܳܐ ܕܰܫܝܽܘܠ.<br> <sup>49</sup> ܐܰܝܟܳܐ ܐܶܢܶܝܢ ܛܰܝܒ̈ܘܳܬܳܟ ܡܳܪܝܳܐ ܩܰܕܡܳܝ̈ܳܬܳܐ. ܕܺܝܡܰܝܬ ܠܕܰܘܺܝܕ ܒܗܰܝܡܳܢܽܘܬܳܐ.<br> <sup>50</sup> ܐܶܬܕܰܟܪ ܡܳܪܝܳܐ ܚܶܣܕܶܗ ܕܥܰܒܕܳܟ. ܕܫܶܩܠܶܬ ܒܚܰܝ݂ܰܝ݂̈ ܟܽܠܶܗ ܪܶܢܺܝܗܽܘܢ ܕܥܰܡ̈ܡܶܐ.<br> <sup>51</sup> ܚܰܣܕܽܘܢܝ ܒܥܶܠܕ̈ܒܳܒܰܝܟ ܡܳܪܝܳܐ. ܘܚܰܣܶܕܘ ܥܶܩ̈ܒܰܘܗܝ ܕܰܡܫܺܝܚܳܟ.<br> <sup>52</sup> ܒܪܺܝܟ ܗܽܘ ܡܳܪܝܳܐ ܠܥܳܠܰܡ ܐܰܡܺܝܢ ܘܰܐܡܺܝܢ.</span></p>
<p>&nbsp;</p>
<h1><span> <a name="_Toc512113268"></a>. 90  ܡܰܙܡܽܘܪܳܐ. ܨ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܒܶܝܬ ܡܰܥܡܪܳܐ ܗܘܰܝܬ ܠܰܢ ܠܕܳܪܕܳܖ̈ܺܝܢ.<br> <sup>2</sup> ܥܰܕܠܳܐ ܢܶܬܒܰܛܢܽܘܢ ܛܽܘܖ̈ܶܐ ܘܥܰܕܠܳܐ ܬܚܰܒܶܠ ܐܰܪܥܳܐ ܘܥܰܕܠܳܐ ܬܶܬܩܰܢ ܬܺܒܶܝܠ. ܡܶܢ ܥܳܠܰܡ ܘܰܥܕܰܡܳܐ ܠܥܳܠܰܡ ܐܰܢ̱ܬ ܗ̣ܽܘ ܐܰ‌ܠܳܗܳܐ.<br> <sup>3</sup> ܕܰܐܗܦܶܟܬܳܝܗܝ̱ ܠܒܰܪܢܳܫܳܐ ܥܕܰܡܳܐ ܠܡܽܘܟܳܟܳܐ ܘܶܐܡܰܪܬ ܕܬܽܘܒܘ̱ ܒܢܰܝ̈ܢܳܫܳܐ.<br> <sup>4</sup> ܡܶܛܽܠ ܕܳܐܠܶܦ ܫܢܺܝ̈ܢ ܒܥܰܝܢܰܝ̈ܟ ܐܰܝܟ ܝܰܘܡܳܐ ܕܶܐܬܡܳܠܝ ܕܰܥܒܰܪ ܘܰܐܝܟ ܡܰܛܰܪܬܳܐ ܕܠܺܠܝܳܐ.<br> <sup>5</sup> ܫܰܖ̈ܒܳܬܗܽܘܢ ܫܶܢܬܳܐ ܢܶܗܘ̈ܝܳܢ.<br> <sup>6</sup> ܘܰܒܨܰܦܪܳܐ ܐܰܝܟ ܥܽܘܦܝܳܐ ܬܰܚܠܶܦ. ܕܰܒܨܰܦܪܳܐ ܝܳܥܶܐ ܘܡܰܚܠܶܦ ܘܰܒܪܰܡܫܳܐ ܚܳܡܶܐ ܘܝܳܒܶܫ.<br> <sup>7</sup> ܡܶܛܽܠ ܕܰܓܡܰܪܢ ܒܪܽܘܓܙܳܟ. ܘܰܒܚܶܡܬܳܟ ܐܶܬܕܰܠܰܚܢ.<br> <sup>8</sup> ܣܳܡܬ ܚܛܳܗܰܝ̈ܢ ܠܩܽܘܒܠܳܟ. ܥܰܠܶܡܰܝܢܝ̱ ܒܢܽܘܗܪܳܐ ܕܰܐܦܰܝ̈ܟ.<br> <sup>9</sup> ܡܶܛܽܠ ܕܟܽܠܗܽܘܢ ܝܰܘ̈ܡܰܝܢ ܓܡܰܖ̈ܝ ܒܪܽܘܓܙܳܟ ܘܰܓܡܰܖ̈ܝ̱ ܫܢܰܝ̈ܢ ܐܰܝܟ ܓܘܳܓܰܝ.<br> <sup>10</sup> ܝܰܘ̈ܡܰܝ ܫܢܰܝ̈ܢ ܒܗܽܘܢ ܫܰܒܥܺܝܢ ܫܢܺܝ̈ܢ ܘܰܠܡܰܚܣܶܢ ܬܡܳܢܺܐܝܢ ܫܢܺܝ̈ܢ. ܘܣܽܘܓܐܗܶܝܢ ܥܰܡܠܳܐ ܘܟܺܐܒ̈ܶܐ ܡܶܛܽܠ ܕܶܐܬܳܐ ܥܠܰܝܢ ܡܽܘܟܳܟܳܐ ܘܶܐܬܛܰܪܰܦܢ.<br> <sup>11</sup> ܡܰܢ ܝܳܕܰܥ ܥܽܘܫܢܳܐ ܕܪܽܘܓܙܳܟ ܘܕܶܚܠܬܳܐ ܕܪܽܘܓܙܳܟ.<br> <sup>12</sup> ܐܰܘܕܰܥܰܝܢ ܡܶܢܝܳܢܳܐ ܕܝܰܘ̈ܡܰܝܢ. ܕܢܶܥܽܘܠ ܠܠܶܒܳܐ ܕܚܶܟܡܬܳܐ.<br> <sup>13</sup> ܐܶܬܦܰܢ ܡܳܪܝܳܐ ܥܕܰܡܳܐ ܠܶܐܡܰܬܝ̱ ܠܳܐ ܡܒܰܝܰܐ ܐܰܢ̱ܬ ܠܥܰܒܕܰܝ̈ܟ.<br> <sup>14</sup> ܣܰܒܰܥܰܝܢܝ̱ ܒܨܰܦܪܳܐ ܛܰܝܒܽܘܬܳܟ. ܢܫܰܒܰܚ ܘܢܶܚܕܶܐ ܟܽܠܗܽܘܢ ܝܰܘ̈ܡܳܬܰܢ.<br> <sup>15</sup> ܚܰܕܳܢ ܡܶܛܽܠ ܕܡܺܝܬ ܥܰܘܠܰܢ. ܘܰܫܢܰܝ̈ܳܐ ܕܰܚܙܰܝܢ ܒܗܶܝܢ ܒܺܝ̈ܫܳܬܳܐ.<br> <sup>16</sup> ܢܶܬܚܙܽܘܢ ܠܥܰܒܕܰܝ̈ܟ ܥܒܳܕܰܝ̈ܟ ܘܗܶܕܪܳܟ ܥܰܠ ܒܢܰܝ̈ܗܽܘܢ.<br> <sup>17</sup> ܬܶܗܘܶܐ ܒܰܣܺܝܡܽܘܬܶܗ ܕܡܳܪܝܳܐ ܐܰܠܳܗܰܢ ܥܠܰܝܢ. ܕܰܥܒܳܕ ܐܺܝ̈ܕܰܘܗܝ ܐܰܬܩܶܢ ܥܠܰܝܢ. ܘܒܰܥܒܳܕ ܐܺܝܕܰܘ̈ܗܝ ܬܰܩܢܰܢ.</span></p>

<p>&nbsp;</p>
<h1><span> <a name="_Toc512113269"></a>. 91  ܡܰܙܡܽܘܪܳܐ. ܨܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܝܳܬܶܒ ܒܣܶܬܳܪܶܗ ܕܰܡܪܰܝܡܳܐ ܘܰܒܛܶܠܳܠܶܗ ܕܰܐ‌ܠܳܗܳܐ ܡܶܫܬܰܒܰܚ.<br> <sup>2</sup> ܐܶܡܰܪ ܠܡܳܪܝܳܐ ܬܽܘܟܠܳܢܝ̱. ܘܒܶܝܬ ܓܰܘܣܝ̱ ܐܰ‌ܠܳܗܳܐ ܕܰܬܟܺܝܠ ܐ̱ܢܳܐ ܥܠܰܘܗܝ̱.<br> <sup>3</sup> ܕܗܽܘ ܢܦܰܨܶܝܟ ܡܶܢ ܦܰܚܳܐ ܕܬܽܘܩܰܠܬܳܐ. ܘܡܶܢ ܡܰܡܠܠܳܐ ܕܰܣܪܺܝܩܽܘܬܳܐ.<br> <sup>4</sup> ܒܶܐܒܖ̈ܰܘܗܝ̱ ܢܦܰܨܶܝܟ. ܘܰܬܚܶܝܬ ܟܶܢܦܰܘ̈ܗܝ̱ ܬܶܣܬܰܬܰܪ. ܙܰܝܢܳܐ ܢܰܚܕܪܳܟ ܩܽܘܫܬܶܗ.<br> <sup>5</sup> ܠܳܐ ܬܶܕܚܰܠ ܡܶܢ ܕܶܚܠܬܶܗ ܕܠܺܠܝܳܐ. ܘܡܶܢ ܓܶܐܪܳܐ ܕܦܳܪܰܚ ܒܺܐܝܡܳܡܳܐ.<br> <sup>6</sup> ܘܡܶܢ ܡܶܠܬܳܐ ܕܰܡܗܰܠܟܳܐ ܒܚܶܫܽܘܟܳܐ. ܘܡܶܢ ܪܽܘܚܳܐ ܕܫܳܝܕܳܐ ܒܛܰܗܪܳܐ.<br> <sup>7</sup> ܢܶܦܠܽܘܢ ܡܶܢ ܣܶܛܪܳܟ ܐܰܠܦ̈ܶܐ ܘܖ̈ܶܒܘܳܬܳܐ ܡܶܢ ܝܰܡܺܝܢܳܟ. ܘܰܠܘܳܬܳܟ ܠܳܐ ܢܶܬܩܰܪܒܽܘܢ.<br> <sup>8</sup> ܐܶܠܳܐ ܒܥܰܝ̈ܢܰܝܟ ܒܰܠܚܽܘܕ ܬܶܚܙܶܐ. ܒܦܽܘܪܥܳܢܗܽܘܢ ܕܖ̈ܰܫܺܝܥܶܐ ܬܶܚܙܶܐ.<br> <sup>9</sup> ܡܶܛܽܠ ܕܰܐܢ̱ܬ ܗܽܘ ܡܳܪܝܳܐ ܬܽܘܟܠܳܢܝ̱ ܕܒܰܡܖ̈ܰܘܡܶܐ ܣܳܡܬ ܡܰܥܡܪܳܟ.<br> <sup>10</sup> ܠܳܐ ܬܶܩܪܽܘܒ ܠܳܟ ܒܺܝܫܬܳܐ. ܘܰܡܚܽܘܬܳܐ ܠܳܐ ܬܶܬܩܰܪܰܒ ܠܡܰܫܟܢܳܟ.<br> <sup>11</sup> ܡܶܛܽܠ ܕܰܠܡܰܠܰܐܟܰܘ̈ܗܝ̱ ܢܦܰܩܶܕ ܥܠܰܝܟ ܕܰܢܢܰܛܪܽܘܢܳܟ ܒܟܽܠܗܶܝܢ ܐܽܘܖ̈ܚܳܬܳܟ.<br> <sup>12</sup> ܘܥܰܠ ܕܖ̈ܳܥܰܝܗܽܘܢ ܢܶܫܩܠܽܘܢܳܟ ܕܠܳܐ ܬܶܬܩܶܠ ܒܪܶܓܠܳܟ.<br> <sup>13</sup> ܥܰܠ ܓܳܪܣܳܐ ܘܥܰܠ ܚܰܪܡܳܢܳܐ ܬܶܕܪܽܘܟ ܘܰܬܕܽܘܫ ܐܰܪܝܳܐ ܘܬܰܢܺܝܢܳܐ.<br> <sup>14</sup> ܡܶܛܽܠ ܕܠܺܝ ܒܥܳܐ ܐܶܦܰܨܶܝܘܗܝ̱ ܘܶܐܥܰܫܢܺܝܘܗܝ̱. ܡܶܛܽܠ ܕܺܝܕܰܥ ܫܶܡܝ̱.<br> <sup>15</sup> ܢܶܩܪܶܝܢܝ̱ ܘܶܐܥܢܶܝܘܗܝ̱. ܥܰܡܶܗ ܐܶܢܳܐ ܒܽܐܘܠܨܳܢܳܐ. ܐܶܥܰܫܢܺܝܘܗܝ̱ ܘܶܐܝܰܩܪܺܝܘܗܝ̱.<br> <sup>16</sup> ܢܽܘܓܪܳܐ ܕܝܰܘ̈ܡܳܬܳܐ ܐܶܣܰܒܥܺܝܘܗܝ̱ ܘܶܐܚܰܘܶܝܘܗܝ̱ ܦܽܘܪܩܳܢܝ̱.</span></p>

<p>&nbsp;</p>
<p>&nbsp;</p>
<h1><span> <a name="_Toc512113270"></a>. 92  ܡܰܙܡܽܘܪܳܐ. ܨܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܛܳܒ ܠܡܰܘܕܳܝܽܘ ܠܡܳܪܝܳܐ. ܘܰܠܡܶܙܡܰܪ ܠܰܫܡܳܟ ܡܪܰܝܡܳܐ.<br> <sup>2</sup> ܠܰܡܚܰܘܳܝܽܘ ܒܨܰܦܪܳܐ ܛܰܝܒܽܘܬܳܟ ܘܗܰܝܡܳܢܽܘܬܳܟ ܒܠܰܝܠܰܘ̈ܳܬܳܐ.<br> <sup>3</sup> ܐܶܢܳܐ ܐܶܩܽܘܫ ܒܟܶܢܳܪܳܐ ܕܰܥܣܰܪ ܘܶܐܩܽܘܫ ܒܩܺܝܬܳܪܳܐ.<br> <sup>4</sup> ܡܶܛܽܠ ܕܚܰܕܺܝܬܳܢܝ̱ ܡܳܪܝܳܐ ܒܰܥܒܳܕܰܝ̈ܟ. ܘܒܰܥܒܳܕ ܐܺܝ̈ܕܰܝܟ ܐܶܫܬܰܒܰܚ.<br> <sup>5</sup> ܡܳܐ ܖ̈ܰܘܪܒܺܝܢ ܥܒܳܕܰܝ̈ܟ ܡܳܪܝܳܐ ܘܛܳܒ ܥܰܡܺܝ̈ܩܳܢ ܡܰܚܫ̈ܒܳܬܳܟ.<br> <sup>6</sup> ܘܓܰܒܪܳܐ ܫܳܛܝܳܐ ܠܳܐ ܝܳܕܰܥ. ܘܣܰܟܠܳܐ ܠܳܐ ܡܶܣܬܰܟܰܠ ܒܗܳܕܶܐ.<br> <sup>7</sup> ܡܳܐ ܕܦܳܪܥܺܝܢ ܖ̈ܰܫܺܝܥܶܐ ܐܰܝܟ ܥܶܣܒܳܐ ܘܫܳܘܚܺܝܢ ܟܽܠ ܥܳܒ̈ܕܰܝ ܥܰܘܠܳܐ. ܕܢܺܐܒܕܽܘܢ ܠܥܳܠܰܡ ܥܳܠܡܺܝܢ.<br> <sup>8</sup> ܘܰܐܢ̱ܬ ܡܳܪܝܳܐ ܡܪܰܝܡܳܐ ܠܥܳܠܰܡ.<br> <sup>9</sup> ܡܶܛܽܠ ܕܗܳܐ ܒܥܶܠܕ̈ܒܳܒܰܝܟ ܡܳܪܝܳܐ. ܡܶܛܽܠ ܕܗܳܐ ܒܥܶܠܕ̈ܒܳܒܰܝܟ ܢܺܐܒܕܽܘܢ. ܘܢܶܬܒܰܕܪܽܘܢ ܟܽܠ ܥܳܒ̈ܕܰܝ ܥܰܘܠܳܐ.<br> <sup>10</sup> ܐܰܪܺܝܡܬ ܩܰܖ̈ܢܳܬܝ̱ ܐܰܝܟ ܕܪܰܝܡܳܐ ܘܨܰܒܰܥܬܳܢܝ̱ ܒܡܶܫܚܳܐ ܡܒܰܣܡܳܐ.<br> <sup>11</sup> ܘܰܚ̈ܙܰܝ ܥܰܝ̈ܢܰܝ ܒܰܒܥܶܠܕ̈ܒܳܒܰܝ ܘܰܒܒܺܝ̈ܫܶܐ ܕܩܳܝܡܺܝܢ ܥܠܰܝ ܢܶܫܡ̈ܥܳܢ ܐܶܕܢܰܝ̈.<br> <sup>12</sup> ܙܰܕܺܝܩܳܐ ܐܰܝܟ ܕܶܩܠܳܐ ܢܰܦܪܰܥ ܘܰܐܝܟ ܐܰܖ̈ܙܶܐ ܕܠܶܒܢܳܢ ܢܰܫܘܰܚ.<br> <sup>13</sup> ܕܰܢܨܺܝܒܺܝܢ ܒܒܰܝܬܶܗ ܕܡܳܪܝܳܐ ܘܰܒܕܳܖ̈ܰܘܗܝ̱ ܕܰܐܠܳܗܰܢ.<br> <sup>14</sup> ܢܰܦܪܥܽܘܢ ܬܽܘܒ ܘܢܶܬܪܰܒܽܘܢ ܒܣܰܝܒܽܘܬܳܐ. ܫܰܡܺܝ̈ܢܶܐ ܘܒܰܣܺܝ̈ܡܶܐ ܢܶܗܘܽܘܢ.<br> <sup>15</sup> ܘܰܢܚܰܘܢ ܕܰܬܪܺܝܨ ܗܽܘ ܡܳܪܝܳܐ. ܥܰܫܺܝܢܳܐ ܘܠܰܝܬ ܒܶܗ ܥܰܘܠܳܐ.</span></p>

<p>&nbsp;</p>
<h1><span> <a name="_Toc512113271"></a>. 93  ܡܰܙܡܽܘܪܳܐ. ܨܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܐܰܡܠܶܟ ܘܓܰܐܝܽܘܬܳܐ ܠܒܶܫ. ܠܒܶܫ ܡܳܪܝܳܐ ܥܽܘܫܢܳܐ ܘܶܐܬܥܰܫܰܢ. ܘܰܐܬܩܢܳܗ̇ ܠܬܺܒܶܝܠ ܕܠܳܐ ܬܙܽܘܥ.<br> <sup>2</sup> ܡܰܬܩܰܢ ܗܽܘ ܟܽܘܪܣܳܝܟ ܡܶܢ ܩܕܺܝܡ ܘܡܶܢ ܥܳܠܰܡ ܐܰܢ̱ܬ ܗܽܘ.<br> <sup>3</sup> ܐܶܬܬܪܺܝܡܘ ܢܰܗܖ̈ܰܘܳܬܳܐ ܡܳܪܝܳܐ ܘܰܐܪܺܝܡܘ ܢܰܗܖ̈ܰܘܳܬܳܐ ܩܳܠܗܽܘܢ. ܐܶܬܬܪܺܝܡܘ ܢܰܗܖ̈ܰܘܳܬܳܐ ܒܕܰܟܝܽܘܬܳܐ.4 ܡܶܢ ܩܳܠܳܐ ܕܡܰܝ̈ܳܐ ܣܰܓܺܝ̈ܐܶܐ ܥܰܫܺܝܢܺܝܢ ܡܰܚܫܽܘ̈ܠܰܘܗܝ̱ ܕܝܰܡܳܐ. ܡܫܰܒܰܚ ܒܰܡܖ̈ܰܘܡܶܐ ܡܳܪܝܳܐ.<br> <sup>5</sup> ܘܣܳܗܕܘ̈ܳܬܳܟ ܛܳܒ ܡܗܰܝܡ̈ܢܳܢ. ܘܰܠܒܰܝܬܳܟ ܝܳܐܝܳܐ ܩܰܕܺܝܫܽܘܬܳܐ ܡܳܪܝܳܐ ܠܢܽܘܓܪܳܐ ܕܝܰܘ̈ܡܳܬܳܐ.</span></p>

<p>&nbsp;</p>
<h1><span> <a name="_Toc512113272"></a>. 94  ܡܰܙܡܽܘܪܳܐ. ܨܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܬܳܒܽܘܥܳܐ ܡܳܪܝܳܐ. ܐܰ‌ܠܳܗܳܐ ܬܳܒܽܘܥܳܐ ܐܶܬܓܠܰܝ.<br> <sup>2</sup> ܐܶܬܬܪܺܝܡ ܕܰܝܳܢܳܗ̇ ܕܰܐܪܥܳܐ ܘܰܐܗܦܶܟ ܦܽܘܪܥܳܢܳܐ ܥܰܠ ܐܰܝܠܶܝܢ ܕܡܶܬܓܰܐܶܝܢ.<br> <sup>3</sup> ܥܕܰܡܳܐ ܠܶܐܡܰܬܝ̱ ܖ̈ܰܫܺܝܥܶܐ ܡܳܪܝܳܐ. ܥܕܰܡܳܐ ܠܶܐܡܰܬܝ̱ ܖ̈ܰܫܺܝܥܶܐ ܡܶܫܬܰܒܗܪܺܝܢ.<br> <sup>4</sup> ܓܳܣܶܝܢ ܘܰܡܡܰܠܠܺܝܢ ܥܰܘܠܳܐ ܘܳܐܡܪܺܝܢ ܟܽܠ ܥܳܒ̈ܕܰܝ ܥܰܘܠܳܐ.<br> <sup>5</sup> ܕܡܰܟܶܟܘ ܠܥܰܡܳܟ ܡܳܪܝܳܐ ܘܰܠܝܳܪܬܽܘܬܳܟ ܫܰܥܒܶܕܘ.<br> <sup>6</sup> ܠܰܐܖ̈ܡܠܳܬܳܐ ܘܰܠܥܳܡܽܘܖ̈ܶܐ ܩܛܰܠܘ ܘܰܠܝܰܬܡ̈ܶܐ ܚܪܰܒܘ.<br> <sup>7</sup> ܘܶܐܡܰܪܘ ܕܠܳܐ ܚܳܙܶܐ ܡܳܪܝܳܐ ܘܠܳܐ ܡܶܣܬܰܟܰܠ ܐܰܠܳܗܶܗ ܕܝܰܥܩܽܘܒ.<br> <sup>8</sup> ܐܶܣܬܰܟܠܘ ܫܳܛܰܝ̈ܳܐ ܕܥܰܡܳܐ. ܣܰܟ̈ܠܶܐ ܥܕܰܡܳܐ ܠܶܐܡܰܬܝ̱ ܠܳܐ ܡܶܣܬܰܟܠܺܝܢ ܐܢ̱ܬܽܘܢ.<br> <sup>9</sup> ܗܰܘ ܕܰܢܨܰܒ ܐܶܕܢ̈ܶܐ ܕܰܠܡܳܐ ܠܳܐ ܫܳܡܰܥ.<br> <sup>10</sup> ܗܰܘ ܕܰܒܪܳܐ ܥܰܝ̈ܢܶܐ ܕܰܠܡܳܐ ܠܳܐ ܡܶܣܬܰܟܰܠ. ܗܰܘ ܕܪܳܕܶܐ ܥܰܡ̈ܡܶܐ ܕܰܠܡܳܐ ܠܳܐ ܡܰܟܶܣ. ܗܰܘ ܕܡܰܠܶܦ ܠܒܰܪܢܳܫܳܐ ܝܺܕܰܥܬܳܐ.<br> <sup>11</sup> ܡܳܪܝܳܐ ܝܳܕܰܥ ܡܰܚܫ̈ܒܳܬܗܽܘܢ ܕܰܒܢܰܝ̈ܢܳܫܳܐ. ܡܶܛܽܠ ܕܠܰܗܓܳܐ ܐܶܢܽܘܢ.<br> <sup>12</sup> ܛܽܘܒܰܘܗܝ̱ ܠܒܰܪܢܳܫܳܐ ܕܬܶܪܕܶܝܘܗܝ̱ ܐܰܢ̱ܬ ܡܳܪܝܳܐ ܘܡܶܢ ܢܳܡܽܘܣܳܟ ܬܰܠܦܺܝܘܗܝ̱.<br> <sup>13</sup> ܘܰܬܢܺܝܚܺܝܘܗܝ̱ ܡܶܢ ܝܰܘ̈ܡܳܬܳܐ ܒܺܝ̈ܫܶܐ. ܥܕܰܡܳܐ ܕܢܶܬܚܦܰܪ ܠܖ̈ܰܫܺܝܥܶܐ ܓܽܘܡܳܨܳܐ.<br> <sup>14</sup> ܡܶܛܽܠ ܕܠܳܐ ܡܰܪܦܶܐ ܡܳܪܝܳܐ ܠܥܰܡܶܗ ܘܰܠܝܳܪܬܽܘܬܶܗ ܠܳܐ ܫܳܒܶܩ.<br> <sup>15</sup> ܡܶܛܽܠ ܕܒܳܬܰܪ ܙܰܕܺܝܩܳܐ ܗܳܦܶܟ ܕܺܝܢܳܐ ܘܒܳܬܪܶܗ ܟܽܠܗܽܘܢ ܬܖ̈ܺܝܨܰܝ ܠܶܒܳܐ.<br> <sup>16</sup> ܡܰܢܽܘ ܢܩܽܘܡ ܠܺܝ ܥܰܡ ܒܺܝ̈ܫܶܐ. ܘܡܰܢܽܘ ܢܶܬܛܰܝܰܒ ܠܺܝ ܥܰܡ ܥܳܒ̈ܕܰܝ ܥܰܘܠܳܐ.17 ܐܶܠܽܘܠܳܐ ܡܳܪܝܳܐ ܕܰܗܘܳܐ ܠܺܝ ܥܳܕܽܘܪܳܐ. ܥܰܕ ܩܰܠܺܝܠ ܫܳܪܝܳܐ ܗܘܳܬ ܢܰܦܫܝ̱ ܒܕܽܘܘܳܢܳܐ.<br> <sup>18</sup> ܐܶܢܳܐ ܐܶܡܪܶܬ ܕܡܳܛܝ̈ ܖ̈ܶܓܠܰܝ ܘܛܰܝܒܽܘܬܳܟ ܡܳܪܝܳܐ ܣܡܰܟܬܰܢܝ̱.<br> <sup>19</sup> ܒܣܽܘܓܳܐܐ ܕܟܺܐܒܰܘ̈ܗܝ̱ ܕܠܶܒܝ̱ ܒܽܘ̈ܝܳܐܰܝܟ ܦܰܪܩܽܘܗ̇ ܠܢܰܦܫܝ̱.<br> <sup>20</sup> ܠܳܐ ܢܚܰܒܰܪ ܥܰܡܳܟ ܟܽܘܪܣܝܳܐ ܕܥܰܘ̈ܳܠܶܐ. ܕܰܓܒܰܠܘ̱ ܥܰܘܠܳܐ ܥܰܠ ܢܳܡܽܘܣܳܟ.<br> <sup>21</sup> ܘܨܳܠܶܝܢ ܠܰܡܨܳܕ ܢܰܦܫܶܗ ܕܙܰܕܺܝܩܳܐ ܘܰܕܡܶܗ ܕܙܰܟܳܝܳܐ ܡܚܰܝܒܺܝܢ.<br> <sup>22</sup> ܘܰܗܘܳܐ ܠܺܝ ܡܳܪܝܳܐ ܡܥܰܫܢܳܢܳܐ. ܐܰ‌ܠܳܗܳܐ ܬܰܩܺܝܦܳܐ ܡܥܰܕܪܳܢܳܐ.<br> <sup>23</sup> ܐܰܗܦܶܟ ܥܠܰܝܗܽܘܢ ܥܰܘܠܗܽܘܢ ܘܰܒܒܺܝܫܽܘܬܗܽܘܢ ܫܰܬܶܩ ܐܶܢܽܘܢ. ܫܰܬܶܩ ܐܶܢܽܘܢ ܡܳܪܝܳܐ ܐܰܠܳܗܰܢ.</span></p>

<p>&nbsp;</p>
<h1><span> <a name="_Toc512113273"></a>. 95  ܡܰܙܡܽܘܪܳܐ. ܨܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܬܰܘ ܢܫܰܒܰܚ ܠܡܳܪܝܳܐ. ܘܢܶܙܡܰܪ ܠܰܐܠܳܗܰܢ ܦܳܪܽܘܩܳܐ.<br> <sup>2</sup> ܢܩܰܕܶܡ ܐܰܦܰܘ̈ܗܝ̱ ܒܬܰܘܕܺܝܬܳܐ ܘܒܰܙܡܺܝܖ̈ܳܬܳܐ ܢܫܰܒܚܺܝܘܗܝ̱.<br> <sup>3</sup> ܡܶܛܽܠ ܕܰܐܠܳܗܰܐ ܗ̱ܘ ܪܰܒܳܐ ܡܳܪܝܳܐ. ܡܰܠܟܳܐ ܕܪܰܒ ܥܰܠ ܟܽܠܗܽܘܢ ܐܰܠܳܗ̈ܶܐ.<br> <sup>4</sup> ܕܒܺܐܝܕܰܘ̈ܗܝ̱ ܐܶܢܶܝܢ ܫܶܬܶܐܣܶܝ̈ܗ̇ ܕܰܐܪܥܳܐ ܘܪܰܘܡܳܐ ܕܛܽܘܖ̈ܶܐ.<br> <sup>5</sup> ܕܺܝܠܶܗ ܗܽܘ ܝܰܡܳܐ ܘܗܽܘ ܥܰܒܕܶܗ. ܘܝܰܒܺܝܫܬܳܐ ܐܺܝ̈ܕܰܘܗܝ ܓܒܰܠܝ̱̈.<br> <sup>6</sup> ܬܰܘ ܢܶܒܪܽܘܟ ܘܢܶܣܓܽܘܕ ܠܶܗ ܘܰܢܒܰܪܟܺܝܘܗܝ̱ ܠܡܳܪܝܳܐ ܕܥܰܒܕܰܢ.<br> <sup>7</sup> ܡܶܛܽܠ ܕܗܽܘܝܽܘ ܐܰܠܳܗܰܢ ܘܰܚܢܰܢ ܥܰܡܳܐ ܕܺܝܠܶܗ ܘܥܳܢ̈ܳܐ ܕܡܰܪܥܺܝܬܶܗ. ܝܰܘܡܳܢܳܐ ܐܶܢ ܒܩܳܠܶܗ ܬܶܫܡܥܽܘܢ.<br> <sup>8</sup> ܠܳܐ ܬܩܰܫܽܘܢ ܠܶܒܰܘ̈ܳܬܟܽܘܢ ܠܡܰܪܓܳܙܽܘܬܶܗ ܐܰܝܟ ܡܡܰܖ̈ܡܪܳܢܶܐ ܘܰܐܝܟ ܝܰܘܡܳܐ ܕܢܶܣܝܽܘܢܳܐ ܕܰܒܡܰܕܒܪܳܐ.<br> <sup>9</sup> ܕܢܰܣܝܽܘܢܝ̱ ܐܰܒܳܗܰܝ̈ܟܽܘܢ ܘܰܒܩܰܘ̱ ܘܰܚܙܰܘ ܥܒܳܕܰܝ̈ ܐܰܖ̈ܒܥܺܝܢ ܫܢܺܝ̈ܢ.<br> <sup>10</sup> ܡܶܐܢܰܬ ܠܺܝ ܒܕܳܪܳܐ ܗܰܘ. ܘܶܐܡܪܶܬ ܕܥܰܡܳܐ ܗܽܘ ܕܛܳܥܶܐ ܠܶܒܗܽܘܢ ܘܗܶܢܽܘܢ ܠܳܐ ܝܺܕܰܥܘ ܐܽܘܖ̈ܚܳܬܝ̱.<br> <sup>11</sup> ܐܰܝܟ ܕܺܝܡܺܝܬ ܒܪܽܘܓܙܝ̱ ܕܠܳܐ ܢܶܥܠܽܘܢ ܠܰܢܝܳܚܬܝ̱.</span></p>

<p>&nbsp;</p>
<h1><span> <a name="_Toc512113274"></a>. 96  ܡܰܙܡܽܘܪܳܐ. ܨܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ ܠܡܳܪܝܳܐ ܬܶܫܒܽܘܚܬܳܐ ܚܕܰܬܳܐ. ܫܰܒܰܚܘ ܠܡܳܪܝܳܐ ܟܽܠܳܗ̇ ܐܰܪܥܳܐ.<br> <sup>2</sup> ܫܰܒܰܚܘ ܠܡܳܪܝܳܐ ܘܒܰܪܶܟܘ ܠܰܫܡܶܗ. ܣܰܒܰܪܘ ܡܶܢ ܝܽܘܡ ܠܝܽܘܡ ܦܽܘܪܩܳܢܶܗ.<br> <sup>3</sup> ܘܶܐܫܬܰܥܘ ܒܥܰܡ̈ܡܶܐ ܐܺܝܩܳܪܶܗ. ܘܰܒܟܽܠܗܽܘܢ ܥܰܡ̈ܡܶܐ ܥܒܳܕܰܘ̈ܗܝ̱.<br> <sup>4</sup> ܡܶܛܽܠ ܕܪܰܒ ܗܽܘ ܡܳܪܝܳܐ ܘܰܡܫܰܒܰܚ ܛܳܒ ܘܰܕܚܺܝܠ ܥܰܠ ܟܽܠܗܽܘܢ ܐܰܠܳܗ̈ܶܐ.<br> <sup>5</sup> ܡܶܛܽܠ ܕܟܽܠܗܽܘܢ ܐܰܠܳܗ̈ܶܐ ܕܥܰܡ̈ܡܶܐ ܣܖ̈ܺܝܩܺܝܢ ܐܶܢܽܘܢ. ܘܡܳܪܝܳܐ ܫܡܰܝܳܐ ܥܒܰܕ.<br> <sup>6</sup> ܙܺܝܘܳܐ ܘܫܽܘܒܚܳܐ ܩܕܳܡܰܘܗܝ̱. ܥܽܘܫܢܳܐ ܘܬܶܫܒܽܘܚܬܳܐ ܒܡܰܩܕܫܶܗ.<br> <sup>7</sup> ܗܰܒܘ̱ ܠܡܳܪܝܳܐ ܫܰܖ̈ܒܳܬܳܐ ܕܥܰܡ̈ܡܶܐ. ܗܰܒܘ̱ ܠܡܳܪܝܳܐ ܬܶܫܒܽܘܚܬܳܐ ܘܺܐܝܩܳܪܳܐ.<br> <sup>8</sup> ܗܰܒܘ̱ ܠܡܳܪܝܳܐ ܐܺܝܩܳܪܳܐ ܠܰܫܡܶܗ. ܫܩܽܘܠܘ̱ ܩܽܘܖ̈ܒܳܢܶܐ ܘܥܽܘܠܘ̱ ܠܕܳܖ̈ܰܘܗܝ̱.<br> <sup>9</sup> ܣܓܽܘܕܘ ܠܡܳܪܝܳܐ ܒܕܳܪܬܳܐ ܕܩܽܘܕܫܶܗ. ܬܙܽܘܥ ܡܶܢ ܩܕܳܡܰܘܗܝ̱ ܟܽܠܳܗ̇ ܐܰܪܥܳܐ.<br> <sup>10</sup> ܐܶܡܰܪܘ ܒܶܝܬ ܥܰܡ̈ܡܶܐ ܕܡܳܪܝܳܐ ܐܰܡܠܶܟ. ܘܰܐܬܩܢܳܗ̇ ܠܬܺܒܶܝܠ ܕܠܳܐ ܬܙܽܘܥ. ܢܕܽܘܢ ܠܥܰܡ̈ܡܶܐ ܒܰܬܪܺܝܨܽܘܬܳܐ.<br> <sup>11</sup> ܢܶܚܕܽܘܢ ܫܡܰܝ̈ܳܐ ܘܰܬܕܽܘܨ ܐܰܪܥܳܐ. ܢܶܪܘܰܙ ܝܰܡܳܐ ܒܰܡܠܳܐܶܗ.<br> <sup>12</sup> ܢܶܥܫ̈ܢܳܢ ܚܰܩ̈ܠܳܬܳܐ ܘܟܽܠ ܕܺܐܝܬ ܒܗܶܝܢ. ܗܳܝܕܶܝܢ ܢܫܰܒܚܽܘܢ ܟܽܠܗܽܘܢ ܐܺܝ̈ܠܳܢܶܐ ܕܥܳܒܳܐ.<br> <sup>13</sup> ܩܕܳܡ ܡܳܪܝܳܐ ܕܳܐܬܶܐ ܠܰܡܕܳܢܳܗ̇ ܠܰܐܪܥܳܐ. ܕܳܐܶܢ ܬܺܒܶܝܠ ܒܙܰܕܺܝܩܽܘܬܳܐ ܘܰܠܥܰܡ̈ܡܶܐ ܒܗܰܝܡܳܢܽܘܬܳܐ.</span></p>

<p>&nbsp;</p>
<h1><span> <a name="_Toc512113275"></a>. 97  ܡܰܙܡܽܘܪܳܐ. ܨܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܐܰܡܠܶܟ ܬܕܽܘܨ ܐܰܪܥܳܐ ܘܢܶܚܕ̈ܝܳܢ ܓܳܙܖ̈ܳܬܳܐ ܣܰܓܺܝ̈ܐܳܬܳܐ.<br> <sup>2</sup> ܥܢ̈ܳܢܶܐ ܘܥܰܖ̈ܦܶܠܶܐ ܚܕܳܖ̈ܰܘܗܝ̱. ܒܙܰܕܺܝܩܽܘܬܳܐ ܘܰܒܕܺܝܢܳܐ ܡܰܬܩܰܢ ܟܽܘܪܣܝܶܗ.<br> <sup>3</sup> ܢܽܘܪܳܐ ܬܶܐܟܽܘܠ ܩܕܳܡܰܘܗܝ̱ ܘܬܰܘܩܶܕ ܠܰܒܥܶܠܕ̈ܒܳܒܰܘܗܝ̱.<br> <sup>4</sup> ܐܰܢܗܰܪܘ ܒܰܖ̈ܩܰܘܗܝ̱ ܠܬܺܒܶܝܠ. ܚܙܳܬ ܘܶܐܬܕܰܠܚܰܬ ܐܰܪܥܳܐ.<br> <sup>5</sup> ܘܛܽܘܖ̈ܶܐ ܐܰܝܟ ܫܥܽܘܬܳܐ ܐܶܬܦܰܫܰܪܘ ܡܶܢ ܩܕܳܡ ܡܳܪܝܳܐ ܡܳܪܳܐ ܕܟܽܠܳܗ̇ ܐܰܪܥܳܐ.<br> <sup>6</sup> ܚܰܘܺܝܘ ܫܡܰܝ̈ܳܐ ܙܰܕܺܝܩܽܘܬܶܗ ܘܰܚܙܰܘ ܟܽܠܗܽܘܢ ܥܰܡ̈ܡܶܐ ܐܺܝܩܳܪܶܗ.<br> <sup>7</sup> ܢܶܒܗܬܽܘܢ ܟܽܠ ܕܥܳܒܕܺܝܢ ܦܬܰܟܖ̈ܶܐ ܘܡܶܫܬܰܒܗܪܺܝܢ ܒܰܓܠܺܝ̈ܦܶܐ. ܣܓܽܘܕܘ ܠܶܗ ܟܽܠܗܽܘܢ ܡܰܠܰܐܟܰܘ̈ܗܝ̱.<br> <sup>8</sup> ܬܶܫܡܰܥ ܘܬܶܚܕܶܐ ܨܶܗܝܽܘܢ ܘܰܢܕܽܘ̈ܨܳܢ ܒܢ̈ܳܬ ܝܺܗܽܘܕܳܐ ܡܶܛܽܠ ܕܺܝܢܰܝ̈ܟ ܡܳܪܝܳܐ.<br> <sup>9</sup> ܡܶܛܽܠ ܕܰܐܢ̱ܬ ܗܽܘ ܡܳܪܝܳܐ ܡܪܰܝܡܳܐ ܥܰܠ ܟܽܠܳܗ̇ ܐܰܪܥܳܐ. ܘܛܳܒ ܐܶܬܬܪܺܝܡܬ ܥܰܠ ܟܽܠܗܽܘܢ ܐܰܠܳܗ̈ܶܐ.<br> <sup>10 </sup>ܖ̈ܳܚܡܰܘܗܝ̱ ܕܡܳܪܝܳܐ ܣܳܢܶܝܢ ܠܒܺܝ̈ܫܳܬܳܐ. ܘܢܳܛܰܪ ܢܰܦ̈ܫܳܬܳܐ ܕܙܰܕܺܝܩܰܘ̈ܗܝ̱ ܘܡܶܢ ܐܺܝܕܳܐ ܕܖ̈ܰܫܺܝܥܶܐ ܢܦܰܨܶܐ ܐܶܢܽܘܢ.<br> <sup>11 </sup>ܢܽܘܗܪܳܐ ܕܰܕܢܰܚ ܠܙܰܕܺܝ̈ܩܶܐ ܘܠܰܬܖ̈ܺܝܨܰܝ ܠܶܒܳܐ ܚܰܕܽܘܬܳܐ.<br> <sup>12 </sup>ܚܕܰܘ ܙܰܕܺܝ̈ܩܶܐ ܒܡܳܪܝܳܐ ܘܰܐܘܕܰܘ ܠܕܽܘܟܪܳܢܳܐ ܕܩܽܘܕܫܶܗ.</span></p>

<p>&nbsp;</p>
<h1><span> <a name="_Toc512113276"></a>. 98  ܡܰܙܡܽܘܪܳܐ. ܨܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ ܠܡܳܪܝܳܐ ܬܶܫܒܽܘܚܬܳܐ ܚܕܰܬܳܐ. ܡܶܛܽܠ ܕܬܶܕܡܽܘܪܬܳܐ ܥܒܰܕ. ܦܪܰܩܬܶܗ ܝܰܡܺܝܢܶܗ ܘܰܕܪܳܥܶܗ ܩܰܕܺܝܫܳܐ.<br> <sup>2</sup> ܚܰܘܺܝ ܡܳܪܝܳܐ ܦܽܘܪܩܳܢܶܗ ܘܰܠܥܺܝܢ ܥܰܡ̈ܡܶܐ ܓܠܳܐ ܙܰܕܺܝܩܽܘܬܶܗ.<br> <sup>3</sup> ܐܶܬܕܟܰܪ ܛܰܝܒܽܘܬܶܗ ܘܗܰܝܡܳܢܽܘܬܶܗ ܠܰܕܒܶܝܬ ܝܺܣܪܳܐܶܝܠ ܘܰܚܙܰܘ ܟܽܠܗܽܘܢ ܥܶܒܖ̈ܶܝܗ̇ ܕܰܐܪܥܳܐ ܦܽܘܪܩܳܢܶܗ ܕܰܐܠܳܗܰܢ.<br> <sup>4</sup> ܫܰܒܰܚܘ ܠܡܳܪܝܳܐ ܟܽܠܳܗ̇ ܐܰܪܥܳܐ. ܐܶܬܦܰܨܚܘ̱ ܘܰܙܡܰܪܘ ܘܫܰܒܰܚܘ̱.<br> <sup>5 </sup>ܙܡܰܪܘ ܠܡܳܪܝܳܐ ܒܟܶܢܳܖ̈ܶܐ ܘܰܒܩܳܠܳܐ ܕܰܙܡܳܪܳܐ.<br> <sup>6</sup> ܘܰܒܩܳܠܳܐ ܕܩܰܖ̈ܢܳܬܳܐ ܫܰܒܰܚܘ ܩܕܳܡ ܡܰܠܟܳܐ ܡܳܪܝܳܐ.<br> <sup>7</sup> ܢܙܽܘܥ ܝܰܡܳܐ ܒܰܡܠܳܐܶܗ. ܬܺܒܶܝܠ ܘܥܳܡܽܘܖ̈ܶܝܗ̇.<br> <sup>8</sup> ܢܰܗܖ̈ܰܘܳܬܳܐ ܢܶܩܫܽܘܢ ܟܰܦܳܐ ܐܰܟܚܕܳܐ ܘܛܽܘܖ̈ܶܐ ܢܫܰܒܚܽܘܢ ܩܕܳܡ ܡܳܪܝܳܐ.<br> <sup>9</sup> ܕܳܐܬܶܐ ܠܰܡܕܳܢܳܗ̇ ܠܰܐܪܥܳܐ. ܕܳܐܶܢ ܬܺܒܝܠ ܒܙܰܕܺܝܩܽܘܬܳܐ ܘܰܠܥܰܡ̈ܡܶܐ ܒܰܬܪܺܝܨܽܘܬܳܐ.</span></p>

<p>&nbsp;</p>
<h1><span> <a name="_Toc512113277"></a>. 99  ܡܰܙܡܽܘܪܳܐ. ܨܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܐܰܡܠܶܟ ܢܙܽܘܥܽܘܢ ܥܰܡ̈ܡܶܐ. ܝܺܬܶܒ ܥܰܠ ܟܖ̈ܽܘܒܶܐ ܬܙܽܘܥ ܐܰܪܥܳܐ.<br> <sup>2</sup> ܡܳܪܝܳܐ ܪܰܒ ܒܨܶܗܝܽܘܢ. ܘܪܳܡ ܥܰܠ ܟܽܠܗܽܘܢ ܥܰܡ̈ܡܶܐ.<br> <sup>3</sup> ܢܰܘܕܽܘܢ ܠܰܫܡܳܟ ܪܰܒܳܐ ܘܰܕܚܺܝܠܳܐ ܕܩܰܕܺܝܫ ܗܽܘ.<br> <sup>4</sup> ܥܽܘܫܢܶܗ ܕܡܰܠܟܳܐ ܪܳܚܶܡ ܕܺܝܢܳܐ. ܐܰܢ̱ܬ ܬܰܩܶܢܬ ܬܪܺܝܨܽܘܬܳܐ ܘܕܺܝܢܳܐ ܘܙܰܕܺܝܩܽܘܬܳܐ ܒܝܰܥܩܽܘܒ ܐܰܢ̱ܬ ܥܒܰܕܬ.<br> <sup>5</sup> ܪܰܡܪܶܡܘ ܠܡܳܪܝܳܐ ܐܰܠܳܗܰܢ ܘܰܣܓܽܘܕܘ ܠܟܽܘܒܫܳܐ ܕܖ̈ܶܓܠܰܘܗܝ̱. ܩܰܕܺܝܫ ܗܽܘ.<br> <sup>6</sup> ܡܽܘܫܶܐ ܘܰܐܗܪܽܘܢ ܒܟܽܘܡܖ̈ܰܘܗܝ̱ ܘܰܫܡܽܘܐܶܝܠ ܒܩܳܖ̈ܝ݂ܰܝ݂ ܫܡܶܗ. ܕܰܩܪܰܘ ܠܡܳܪܝܳܐ ܘܰܥܢܳܐ ܐܶܢܽܘܢ.<br> <sup>7</sup> ܘܰܒܥܰܡܽܘܕܳܐ ܕܰܥܢܳܢܳܐ ܡܰܠܶܠ ܥܰܡܗܽܘܢ. ܢܛܰܪܘ ܣܳܗܕܽܘܬܶܗ ܘܰܩܝܳܡܳܐ ܕܝܰܗܒ ܠܗܽܘܢ.<br> <sup>8 </sup>ܡܳܪܝܳܐ ܐܰܠܳܗܰܢ ܐܰܢ̱ܬ ܥܢܰܝܬ ܐܶܢܽܘܢ. ܐܰ‌ܠܳܗܳܐ ܬܳܒܽܘܥܳܐ ܗܘܰܝܬ ܠܗܽܘܢ. ܦܪܽܘܥ ܐܶܢܽܘܢ ܐܰܝܟ ܥܒܳܕܰܝ̈ܗܽܘܢ.<br> <sup>9</sup> ܪܰܡܪܶܡܘ ܠܡܳܪܝܳܐ ܐܰܠܳܗܰܢ ܘܰܣܓܽܘܕܘ ܠܛܽܘܪܶܗ ܩܰܕܺܝܫܳܐ. ܡܶܛܽܠ ܕܩܰܕܺܝܫ ܗܽܘ ܡܳܪܝܳܐ ܐܰܠܳܗܰܢ.</span></p>

<p>&nbsp;</p>
<h1><span> <a name="_Toc512113278"></a>. 100  ܡܰܙܡܽܘܪܳܐ. ܩ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ̱ ܠܡܳܪܝܳܐ ܟܽܠܳܗ̇ ܐܰܪܥܳܐ.<br> <sup>2</sup> ܦܠܽܘܚܘ̱ ܠܡܳܪܝܳܐ ܒܚܰܕܽܘܬܳܐ. ܥܽܘܠܘ̱ ܩܕܳܡܰܘܗܝ̱ ܒܬܶܫܒܽܘܚܬܳܐ.<br> <sup>3</sup> ܕܰܥܘ ܕܗܽܘܝܽܘ ܡܳܪܝܳܐ ܐܰܠܳܗܰܢ ܘܗܽܘܝܽܘ ܥܰܒܕܰܢ ܘܠܳܐ ܗܘܳܐ ܚܢܰܢ. ܥܰܡܶܗ ܚܢܰܢ ܘܥܳܢ̈ܳܐ ܕܡܰܪܥܺܝܬܶܗ.<br> <sup>4</sup> ܥܽܘܠܘ̱ ܒܬܰܖ̈ܥܰܘܗܝ̱ ܒܬܰܘܕܺܝܬܳܐ ܘܰܠܕܳܖ̈ܰܘܗܝ̱ ܒܫܽܘܒܚܳܐ. ܐܰܘܕܰܘ ܠܶܗ ܘܒܰܪܶܟܘ̱ ܠܰܫܡܶܗ.<br> <sup>5</sup> ܡܶܛܽܠ ܕܛܳܒ ܗܽܘ ܡܳܪܝܳܐ ܘܰܠܥܳܠܰܡ ܛܰܝܒܽܘܬܶܗ ܘܰܠܕܳܪܕܳܖ̈ܺܝܢ ܗܰܝܡܳܢܽܘܬܶܗ.</span></p>

<p>&nbsp;</p>
<h1><span> <a name="_Toc512113279"></a>. 101  ܡܰܙܡܽܘܪܳܐ. ܩܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܛܰܝܒܽܘܬܳܐ ܘܕܺܝܢܳܐ ܐܶܙܰܡܰܪ ܘܠܳܟ ܐܶܫܰܒܰܚ ܡܳܪܝܳܐ.<br> <sup>2</sup> ܘܶܐܗܰܠܶܟ ܒܽܐܘܪܚܳܟ ܕܠܳܐ ܡܽܘܡ. ܥܕܰܡܳܐ ܠܶܐܡܰܬܝ̱ ܬܺܐܬܶܐ ܠܘܳܬܝ̱. ܗܰܠܟܶܬ ܒܬܰܡܺܝܡܽܘܬܶܗ ܕܠܶܒܝ̱ ܒܓܰܘ ܒܰܝܬܝ̱.<br> <sup>3</sup> ܘܠܳܐ ܣܳܡܶܬ ܠܽܘܩܒܰܠ ܥܰܝ̈ܢܰܝ ܡܶܠܬܳܐ ܕܥܰܘܠܳܐ. ܠܰܕܥܳܒܶܕ ܒܺܝܫܬܳܐ ܣܢܺܝܬ ܘܠܳܐ ܢܩܶܦ ܠܺܝ.<br> <sup>4</sup> ܠܶܒܳܐ ܒܺܝܫܳܐ ܥܒܰܪ ܡܶܢܝ̱ ܘܒܺܝܫܬܐ ܠܳܐ ܝܶܕܥܶܬ.<br> <sup>5</sup> ܠܡܰܢ ܕܳܐܟܶܠ ܩܰܪܨܳܐ ܕܚܰܒܪܶܗ ܒܣܶܬܪܳܐ ܡܰܘܒܶܕ ܗ̱ܘܺܝܬ. ܠܰܕܖ̈ܳܡܳܢ ܥܰܝ̈ܢܰܘܗܝ ܘܰܪܘܺܝܚ ܠܶܒܶܗ ܥܰܡܶܗ ܠܳܐ ܐܳܟܶܠ ܗ̱ܘܺܝܬ.<br> <sup>6</sup> ܥܰܝ̈ܢܰܝ ܒܰܡܗܰܝ̈ܡܢܶܐ ܕܰܐܪܥܳܐ ܕܢܶܬܒܽܘܢ ܥܰܡܝ̱. ܕܰܡܗܰܠܶܟ ܒܽܐܘܪܚܳܐ ܕܠܳܐ ܡܽܘܡ ܗܽܘ ܢܫܰܡܫܰܢܝ̱.<br> <sup>7</sup> ܘܠܳܐ ܢܶܬܶܒ ܒܓܰܘ ܒܰܝܬܝ̱ ܕܥܳܒܶܕ ܢܶܟܠܳܐ ܘܡܰܡܠܠܳܐ ܟܰܕܳܒܳܐ ܠܳܐ ܢܶܬܩܰܢ ܩܕܳܡ ܥܰܝ̈ܢܰܝ.<br> <sup>8</sup> ܒܨܰܦܪܳܐ ܐܶܫܰܬܶܩ ܠܟܽܠܗܽܘܢ ܖ̈ܰܫܺܝܥܶܐ ܕܰܐܪܥܳܐ ܘܰܐܘܒܶܕ ܡܶܢ ܡܕܺܝܢ̱ܬܶܗ ܕܡܳܪܝܳܐ. ܠܟܽܠܗܽܘܢ ܥܳܒܕܰܝ̈ ܥܰܘܠܳܐ.</span></p>

<p>&nbsp;</p>
<h1><span> <a name="_Toc512113280"></a>. 102  ܡܰܙܡܽܘܪܳܐ. ܩܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܫܡܰܥ ܨܠܽܘܬܝ̱. ܘܰܓܥܳܬܝ̱ ܠܘܳܬܳܟ ܬܶܥܽܘܠ.<br> <sup>2</sup> ܠܳܐ ܬܰܗܦܶܟ ܐܰܦܰܝ̈ܟ ܡܶܢܝ̱ ܒܝܰܘܡܐ ܕܽܐܘܠܨܳܢܝ̱. ܐܶܠܳܐ ܐܰܪܟܶܢ ܠܺܝ ܐܶܕܢܳܟ ܒܝܰܘܡܳܐ ܕܶܐܩܪܶܝܟ ܘܒܰܥܓܰܠ ܥܢܺܝܢܝ̱.<br> <sup>3</sup> ܡܶܛܽܠ ܕܰܓܡܰܪܘ ܒܬܶܢܳܢܳܐ ܝܰܘ̈ܡܰܝ. ܘܓܰܖ̈ܡܰܝ ܚܘܰܪܘ ܐܰܝܟ ܡܰܘ̈ܩܕܶܐ.<br> <sup>4</sup> ܚܡܳܐ ܠܶܒܝ̱ ܐܰܝܟ ܥܶܣܒܳܐ ܘܺܝܒܶܫ. ܡܶܛܽܠ ܕܰܛܥܺܝܬ ܡܶܐܟܽܘܠܬܶܗ ܕܠܰܚܡܝ̱.<br> <sup>5</sup> ܘܡܶܢ ܩܳܠܳܐ ܕܬܶܢ̈ܚܳܬܝ̱ ܕܒܶܩ ܒܶܣܪܝ̱ ܠܓܰܖ̈ܡܰܝ.<br> <sup>6</sup> ܘܶܐܬܕܰܡܺܝܬ ܠܩܳܩܳܐ ܕܰܒܡܰܕܒܪܳܐ ܘܰܗܘܺܝܬ ܐܰܝܟ ܥܽܘܕܳܐ ܒܚܰܪܒܬܳܐ.<br> <sup>7</sup> ܣܶܪܕܶܬ ܘܰܗܘܺܝܬ ܒܰܠܚܽܘܕܰܝ ܐܰܝܟ ܨܶܦܪܳܐ ܕܡܰܦܪܚܳܐ ܥܰܠ ܐܶܓܳܖ̈ܶܐ.<br> <sup>8</sup> ܟܽܠܶܗ ܝܰܘܡܳܐ ܚܰܣܕܽܘܢܝ̱ ܒܥܶܠܕ̈ܒܳܒܰܝ ܘܰܡܫܰܒ̈ܚܳܢܰܝ ܒܺܝ ܝܺܡܰܘ.<br> <sup>9</sup> ܡܶܛܽܠ ܕܩܶܛܡܳܐ ܐܰܝܟ ܠܰܚܡܳܐ ܠܶܥܣܶܬ ܘܡܰܫܬܰܝ ܒܰܒܟܳܬܳܐ ܡܶܙܓܶܬ.<br> <sup>10</sup> ܡܶܢ ܩܕܳܡ ܚܶܡܬܳܟ ܘܪܽܘܓܙܳܟ. ܕܰܐܪܺܝܡܬܳܢܝ̱ ܘܰܫܕܰܝܬܳܢܝ̱.<br> <sup>11</sup> ܝܰܘ̈ܡܰܝ ܐܰܝܟ ܛܶܠܳܠܳܐ ܐܶܬܪܟܶܢܘ ܘܶܐܢܳܐ ܝܶܒܫܶܬ ܐܰܝܟ ܥܶܣܒܳܐ.<br> <sup>12</sup> ܘܰܐܢ̱ܬ ܡܳܪܝܳܐ ܠܥܳܠܰܡ ܩܰܝܳܡ ܐܰܢ̱ܬ ܘܕܽܘܟܪܳܢܳܟ ܠܕܳܪܕܳܖ̈ܺܝܢ.<br> <sup>13 </sup>ܐܰܢ̱ܬ ܩܽܘܡ ܘܪܰܚܶܡ ܥܰܠ ܨܶܗܝܽܘܢ. ܡܶܛܽܠ ܕܰܡܛܳܐ ܙܰܒܢܳܐ ܠܰܡܪܰܚܳܡܽܘ ܥܠܶܝܗ̇.<br> <sup>14 </sup>ܡܶܛܽܠ ܕܰܨܒܰܘ ܥܰܒܕܰܝ̈ܟ ܒܟܺܐܦܶܝ̈ܗ̇ ܘܰܠܥܰܦܪܳܗ̇ ܪܚܶܡܘ.<br> <sup>15 </sup>ܢܶܕܚܠܽܘܢ ܥܰܡ̈ܡܶܐ ܠܰܫܡܳܟ ܡܳܪܝܳܐ. ܘܟܽܠܗܽܘܢ ܡܰܠܟ̈ܶܐ ܕܰܐܪܥܳܐ ܠܺܐܝܩܳܪܳܟ.<br> <sup>16 </sup>ܡܶܛܽܠ ܕܒܳܢܶܐ ܡܳܪܝܳܐ ܠܨܶܗܝܽܘܢ ܘܡܶܬܚܙܶܐ ܒܫܽܘܒܚܶܗ.<br> <sup>17 </sup>ܘܡܶܬܦܢܶܐ ܥܰܠ ܨܠܽܘܬܳܐ ܕܡܶܣ̈ܟܺܢܶܐ. ܘܠܳܐ ܫܳܐܶܛ ܨܠܽܘܬܗܽܘܢ.<br> <sup>18 </sup>ܬܶܬܟܬܶܒ ܗܳܕܶܐ ܠܕܳܪܳܐ ܐ̱ܚܪܳܝܳܐ. ܘܥܰܡܳܐ ܕܡܶܬܒܪܶܐ ܢܫܰܒܰܚ ܠܡܳܪܝܳܐ.<br> <sup>19 </sup>ܡܶܛܽܠ ܕܰܐܕܺܝܩ ܡܶܢ ܡܪܰܘܡܳܐ ܕܩܽܘܕܫܶܗ. ܡܳܪܝܳܐ ܡܶܢ ܫܡܰܝܳܐ ܠܰܐܪܥܳܐ ܐܰܕܺܝܩ.<br> <sup>20 </sup>ܠܡܶܫܡܰܥ ܐܶܢܰܩܬܶܗ ܕܰܐܣܺܝܪܳܐ. ܘܰܠܡܶܫܪܳܐ ܒܢܰܝ̈ܳܐ ܡܶܢ ܡܰܘܬܳܐ.<br> <sup>21 </sup>ܕܢܶܫܬܰܥܽܘܢ ܒܨܶܗܝܽܘܢ ܫܡܶܗ ܕܡܳܪܝܳܐ. ܘܬܶܫܒ̈ܚܳܬܶܗ ܒܽܐܘܪܺܫܠܶܡ.<br> <sup>22</sup> ܡܳܐ ܕܶܐܬܟܰܢܰܫܘ̱ ܥܰܡ̈ܡܶܐ ܐܰܟܚܕܳܐ. ܘܡܰܠܟ̈ܘܳܬܳܐ ܠܡܶܦܠܰܚ ܠܡܳܪܝܳܐ.<br> <sup>23</sup> ܡܰܟܶܟܘ̱ ܚܰܝܠܝ̱ ܒܰܐܪܥܳܐ. ܘܰܒܨܺܝܪܽܘܬܳܐ ܕܝܰܘ̈ܡܰܝ ܐܶܡܰܪ ܠܺܝ.<br> <sup>24</sup> ܠܳܐ ܬܰܣܩܰܢܝ̱ ܒܦܶܠܓܽܘܬ ܝܰܘ̈ܡܰܝ. ܘܰܠܕܳܪܕܳܖ̈ܺܝܢ ܫܢܰܝ̈ܟ.<br> <sup>25</sup> ܡܶܢ ܠܩܽܘܕܡܺܝܢ ܐܰܪܥܳܐ ܬܰܩܶܢܬ. ܘܰܥܒܳܕ ܐܺܝ̈ܕܰܝܟ ܫܡܰܝ̈ܳܐ.<br> <sup>26</sup> ܗܶܢܽܘܢ ܥܳܒܪܺܝܢ ܘܰܐܢ̱ܬ ܩܰܝܳܡ ܐܰܢ̱ܬ. ܘܟܽܠܗܽܘܢ ܐܰܝܟ ܠܒܽܘܫܳܐ ܒܳܠܶܝܢ ܘܰܐܝܟ ܡܰܪܛܽܘܛܳܐ ܡܶܬܚܰܠܦܺܝܢ.<br> <sup>27</sup> ܘܰܐܢ̱ܬ ܐܰܝܟ ܕܺܐܝܬܰܝܟ ܐܰܢ̱ܬ ܘܰܫܢܰܝ̈ܟ ܠܳܐ ܓܳܡܖ̈ܳܢ.<br> <sup>28</sup> ܘܰܒܢܰܝ̈ ܥܰܒܕܰܝ̈ܟ ܢܶܫܪܽܘܢ ܒܰܐܪܥܳܐ. ܘܙܰܪܥܗܽܘܢ ܩܕܳܡܰܝܟ ܢܶܬܩܰܢ.</span></p>

<p>&nbsp;</p>
<h1><span> <a name="_Toc512113281"></a>. 103  ܡܰܙܡܽܘܪܳܐ. ܩܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܒܰܪܶܟܝ̱ ܢܰܦܫܝ̱ ܠܡܳܪܝܳܐ. ܘܟܽܠܗܽܘܢ ܓܰܖ̈ܡܰܝ ܠܰܫܡܶܗ ܩܰܕܺܝܫܳܐ.<br> <sup>2</sup> ܒܰܪܶܟܝ̱ ܢܰܦܫܝ̱ ܠܡܳܪܝܳܐ. ܘܠܳܐ ܬܶܛܥܶܝܢ ܟܽܠܗܽܘܢ ܦܽܘܖ̈ܥܳܢܰܘܗܝ̱.<br> <sup>3</sup> ܕܫܳܒܶܩ ܠܶܟܝ ܟܽܠܶܗ ܥܰܘܠܶܟܝ̱. ܘܡܰܐܣܶܐ ܟܽܠܗܽܘܢ ܟܺܐܒܰܝ̈ܟܝ̱.<br> <sup>4</sup> ܦܳܪܶܩ ܠܶܟܝ ܡܶܢ ܚܒܳܠܳܐ. ܡܣܰܡܶܟ ܠܶܟܝ ܒܛܰܝܒܽܘܬܳܐ ܘܰܒܖ̈ܰܚܡܶܐ.<br> <sup>5</sup> ܡܣܰܒܰܥ ܒܛܳܒ̈ܳܬܳܐ ܓܽܘܫܡܶܟܝ̱. ܘܰܡܚܰܕܶܬ ܐܰܝܟ ܕܢܶܫܪܳܐ ܥܠܰܝܡܽܘܬܶܟܝ̱.<br> <sup>6</sup> ܥܳܒܶܕ ܙܰܕܺܝܩܽܘܬܳܐ ܡܳܪܝܳܐ ܘܕܺܝܢܳܐ ܠܟܽܠܗܽܘܢ ܛܠܺܝ̈ܡܶܐ.<br> <sup>7</sup> ܡܚܰܘܶܐ ܐܽܘܖ̈ܚܳܬܶܗ ܠܡܽܘܫܶܐ. ܘܠܰܒ̈ܢܰܝ ܝܺܣܪܳܐܶܝܠ ܥܒܳܕܰܘ̈ܗܝ̱.<br> <sup>8</sup> ܡܪܰܚܡܳܢ ܗܽܘ ܘܰܡܪܰܚܦܳܢ ܡܳܪܝܳܐ. ܢܰܓܺܝܪܳܐ ܪܽܘܚܶܗ ܘܣܰܓܺܝܐܳܐ ܛܰܝܒܽܘܬܶܗ.<br> <sup>9</sup> ܡܶܛܽܠ ܕܠܳܐ ܐܳܠܶܡ ܠܥܳܠܰܡ. ܘܠܳܐ ܠܥܳܠܰܡ ܢܳܛܰܪ ܪܽܘܓܙܶܗ.<br> <sup>10</sup> ܡܶܛܽܠ ܕܠܳܐ ܗܘܳܐ ܐܰܝܟ ܚܛܳܗܰܝ̈ܢ ܥܒܰܕ ܠܰܢ. ܘܳܐܦܠܳܐ ܐܰܝܟ ܥܰܘܠܰܢ ܦܰܪܥܰܢ.<br> <sup>11</sup> ܡܶܛܽܠ ܕܰܐܝܟ ܕܪܳܡܺܝܢ ܫܡܰܝ̈ܳܐ ܡܶܢ ܐܰܪܥܳܐ ܗܳܟܰܢܳܐ ܥܶܫܢܰܬ ܛܰܝܒܽܘܬܶܗ ܕܡܳܪܝܳܐ ܥܰܠ ܕܳܚܠܰܘ̈ܗܝ̱.<br> <sup>12</sup> ܘܰܐܝܟ ܕܪܰܚܺܝܩܳܐ ܡܰܕܢܚܳܐ ܡܶܢ ܡܰܥܪܒܳܐ. ܗܳܟܰܢܳܐ ܢܶܪܚܰܩ ܡܶܢܰܢ ܥܰܘܠܰܢ.<br> <sup>13</sup> ܘܰܐܝܟ ܕܰܡܪܰܚܶܡ ܐܰܒܳܐ ܥܰܠ ܒܢܰܝ̈ܳܐ. ܡܪܰܚܶܡ ܡܳܪܝܳܐ ܥܰܠ ܕܳܚܠܰܘ̈ܗܝ̱.<br> <sup>14</sup> ܡܶܛܽܠ ܕܗܽܘ ܝܳܕܰܥ ܓܒܺܝܠܬܰܢ. ܘܶܐܬܕܟܰܪ ܕܥܰܦܪܳܐ ܚܢܰܢ.<br> <sup>15</sup> ܒܰܪܢܳܫܳܐ ܐܰܝܟ ܥܡܺܝܪܳܐ ܝܰܘ̈ܡܰܘܗܝ̱. ܘܰܐܝܟ ܥܽܘܦܝܳܐ ܕܚܰܩܠܳܐ ܗܳܟܰܢܳܐ ܝܳܥܶܐ.<br> <sup>16</sup> ܕܡܳܐ ܕܢܶܫܒܰܬ ܒܶܗ ܪܽܘܚܳܐ ܠܰܝܬܰܘܗܝ̱. ܘܳܐܦܠܳܐ ܡܶܬܝܰܕܥܳܐ ܕܽܘܟܬܶܗ.<br> <sup>17</sup> ܛܰܝܒܽܘܬܶܗ ܕܡܳܪܝܳܐ ܡܶܢ ܥܳܠܰܡ ܗܺܝ ܘܰܥܕܰܡܳܐ ܠܥܳܠܰܡ ܥܰܠ ܕܳܚܠܰܘ̈ܗܝ̱ ܘܙܰܕܺܝܩܽܘܬܶܗ ܠܰܒ̈ܢܰܝ ܒܢܰܝ̈ܗܽܘܢ.<br> <sup>18</sup> ܠܰܐܝܠܶܝܢ ܕܢܳܛܪܺܝܢ ܩܝܳܡܶܗ ܘܡܶܬܕܰܟܪܺܝܢ ܦܽܘܩ̈ܕܳܢܰܘܗܝ̱ ܘܥܳܒܕܺܝܢ ܠܗܽܘܢ.<br> <sup>19</sup> ܡܳܪܝܳܐ ܒܰܫܡܰܝܳܐ ܡܰܬܩܰܢ ܟܽܘܪܣܝܶܗ. ܘܡܰܠܟܽܘܬܶܗ ܒܟܽܠ ܫܰܠܺܝܛܳܐ.<br> <sup>20</sup> ܒܰܪܶܟܘ̱ ܠܡܳܪܝܳܐ ܡܰܠܰܐܟܰܘ̈ܗܝ̱. ܕܰܡܨܶܝܢ ܒܚܰܝܠܳܐ ܘܥܳܒܕܺܝܢ ܦܽܘ̈ܩܕܳܢܰܘܗܝ̱.<br> <sup>21</sup> ܒܰܪܶܟܘ̱ ܠܡܳܪܝܳܐ ܟܽܠܗܽܘܢ ܚܰܝܠܰܘ̈ܳܬܶܗ ܘܰܡܫܰܡ̈ܫܳܢܰܘܗܝ̱ ܕܥܳܒܕܺܝܢ ܨܶܒܝܳܢܶܗ.<br> <sup>22</sup> ܒܰܪܶܟܘ̱ ܠܡܳܪܝܳܐ ܟܽܠܗܽܘܢ ܥܒܳܕܰܘ̈ܗܝ̱ ܕܰܒܟܽܠܳܗ̇ ܐܰܪܥܳܐ ܫܽܘܠܛܳܢܶܗ. ܒܰܪܶܟܝ̱ ܢܰܦܫܝ̱ ܠܡܳܪܝܳܐ.</span></p>

<p>&nbsp;</p>
<p>&nbsp;</p>
<p>&nbsp;</p>
<h1><span> <a name="_Toc512113282"></a>. 104  ܡܰܙܡܽܘܪܳܐ. ܩܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܒܰܪܶܟܝ̱ ܢܰܦܫܝ̱ ܠܡܳܪܝܳܐ. ܡܳܪܝܳܐ ܐܰܠܳܗܝ ܝܺܪܶܒ ܛܳܒ. ܙܺܝܘܳܐ ܘܗܶܕܪܳܐ ܠܒܶܫ.<br> <sup>2</sup> ܐܶܬܟܰܣܺܝ ܢܽܘܗܪܳܐ ܐܰܝܟ ܡܰܪܛܽܘܛܳܐ. ܡܬܰܚ ܫܡܰܝܳܐ ܐܰܝܟ ܝܳܪܺܝܥܬܳܐ.<br> <sup>3</sup> ܥܒܰܕ ܒܡܰܝ̈ܳܐ ܡܶܕܝܳܖ̈ܰܘܗܝ̱ ܘܣܳܡ ܥܰܠ ܥܢ̈ܳܢܶܐ ܡܰܪܟܰܒܬܶܗ ܘܰܡܗܰܠܶܟ ܥܰܠ ܟܶܢ̈ܦܶܝܗ̇ ܕܪܽܘܚܳܐ.<br> <sup>4</sup> ܥܒܰܕ ܡܰܠܰܐܟܰܘ̈ܗܝ̱ ܪܽܘܚ ܘܰܡܫܰܡܫܳܢܰܘ̈ܗܝ̱ ܢܽܘܪ ܝܳܩܕܳܐ.<br> <sup>5</sup> ܐܰܬܩܶܢ ܐܰܪܥܳܐ ܥܰܠ ܡܰܬܩ̈ܢܶܝܗ̇ ܕܠܳܐ ܬܙܽܘܥ ܠܥܳܠܰܡ ܥܳܠܡܺܝܢ.<br> <sup>6</sup> ܬܗܽܘܡܳܐ ܐܰܝܟ ܡܰܪܛܽܘܛܳܐ ܟܰܣܺܝܬܳܝܗܝ̱ ܘܥܰܠ ܛܽܘܖ̈ܶܐ ܩܳܡܘ ܡܰܝ̈ܳܐ.<br> <sup>7</sup> ܘܡܶܢ ܟܳܐܬܳܟ ܥܳܪܩܺܝܢ ܘܡܶܢ ܩܳܠܳܐ ܕܖ̈ܰܥܡܰܝܟ ܡܶܬܪܰܗܒܺܝܢ.<br> <sup>8</sup> ܣܠܶܩܘ ܛܽܘܖ̈ܶܐ ܘܰܢܚܶܬܘ ܦܰܩ̈ܥܳܬܳܐ ܒܰܐܬܪܳܐ ܕܬܰܩܶܢܬ ܠܗܽܘܢ.<br> <sup>9</sup> ܬܚܽܘܡܳܐ ܣܳܡܬ ܠܗܽܘܢ ܕܠܳܐ ܢܶܥܒܪܽܘܢ ܘܰܢܟܰܣܽܘܢܳܗ̇ ܠܰܐܪܥܳܐ.<br> <sup>10</sup> ܫܰܕܰܪ ܡܰܒܽܘ̈ܥܶܐ ܒܢܰܚ̈ܠܶܐ ܘܒܰܝܢܳܬ ܛܽܘܖ̈ܶܐ ܡܗܰܠܟܺܝܢ.<br> <sup>11</sup> ܘܡܰܫܩܶܝܢ ܟܽܠܳܗ̇ ܚܰܝܽܘܬܳܐ ܕܕܰܒܪܳܐ ܘܣܳܒܥܺܝܢ ܥܖ̈ܳܕܶܐ ܕܰܨܗܶܝܢ.<br> <sup>12</sup> ܘܦܳܪܰܚܬܳܐ ܕܰܫܡܰܝܳܐ ܥܠܰܝܗܽܘܢ ܫܳܟܢܳܐ ܘܡܶܢ ܒܰܝܢܳܬ ܛܽܘܖ̈ܶܐ ܝܳܗܒܺܝܢ ܩܳܠܳܐ.<br> <sup>13</sup> ܡܰܫܩܶܐ ܛܽܘܖ̈ܶܐ ܡܶܢ ܡܶܕܝܳܖ̈ܰܘܗܝ̱ ܘܡܶܢ ܦܺܐܖ̈ܰܝ ܥܒܳܕܰܝ̈ܟ ܬܶܣܒܰܥ ܐܰܪܥܳܐ.<br> <sup>14</sup> ܡܰܘܥܶܐ ܥܡܺܝܪܳܐ ܠܰܒܥܺܝܪܳܐ ܘܥܶܣܒܳܐ ܠܦܽܘܠܚܳܢܶܗ ܕܒܰܪܢܳܫܳܐ ܠܡܰܦܳܩܽܘ ܠܰܚܡܳܐ ܡܶܢ ܐܰܪܥܳܐ.<br> <sup>15</sup> ܚܰܡܪܳܐ ܡܚܰܕܶܐ ܠܶܒܶܗ ܕܒܰܪܢܳܫܳܐ ܘܡܰܦܨܰܚ ܐܰܦܰܘ̈ܗܝ̱ ܒܡܶܫܚܳܐ. ܠܰܚܡܳܐ ܣܳܡܶܟ ܠܶܒܶܗ ܕܒܰܪܢܳܫܳܐ.<br> <sup>16</sup> ܢܶܣܒܥܽܘܢ ܐܺܝܠܳܢܰܘ̈ܗܝ̱ ܕܡܳܪܝܳܐ ܘܰܐܖ̈ܙܶܐ ܕܠܶܒܢܳܢ ܕܰܢܨܰܒ.<br> <sup>17</sup> ܬܰܡܳܢ ܐܰܩܶܢ ܨܶܦܖ̈ܶܐ ܘܚܽܘܪܒܳܐ ܩܶܢܳܗ̇ ܒܫܰܖ̈ܘܰܝܢܶܐ.<br> <sup>18</sup> ܛܽܘܖ̈ܶܐ ܖ̈ܳܡܶܐ ܠܕܰܝ̈ܨܶܐ ܘܰܫܩܺܝ̈ܦܶܐ ܣܶܬܳܪܳܐ ܠܰܚ̈ܓܳܣܶܐ.<br> <sup>19 </sup>ܥܒܰܕ ܣܰܗܪܳܐ ܠܙܰܒ̈ܢܶܐ ܘܫܶܡܫܳܐ ܝܺܕܰܥ ܙܰܒܢܳܐ ܕܡܰܥܖ̈ܳܒܰܘܗܝ.<br> <sup>20 </sup>ܥܒܰܕ ܚܶܫܽܘܟܳܐ ܘܰܗܘܳܐ ܠܺܠܝܳܐ ܘܒܶܗ ܥܳܡܖ̈ܳܢ ܟܽܠܗܶܝܢ ܚܰܝܘ̈ܳܬܳܐ ܕܥܳܒܳܐ.<br> <sup>21 </sup>ܐܰܖ̈ܝܰܘܳܬܳܐ ܢܳܗܡܺܝܢ ܠܡܶܬܒܰܪ ܘܰܠܡܶܒܥܳܐ ܡܶܢ ܐܰ‌ܠܳܗܳܐ ܡܶܐܟܽܘܠܬܗܽܘܢ.<br> <sup>22 </sup>ܒܡܰܕ̈ܢܳܚܰܝ ܫܶܡܫܳܐ ܡܶܬܚܰܡܠܺܝܢ ܘܰܒܡܰܥܡܖ̈ܰܝܗܽܘܢ ܪܳܒܥܺܝܢ.<br> <sup>23 </sup>ܢܳܦܶܩ ܒܰܪܢܳܫܳܐ ܠܰܥܒܳܕܶܗ ܘܰܠܦܽܘܠܚܳܢܶܗ ܥܕܰܡܳܐ ܠܪܰܡܫܳܐ.<br> <sup>24 </sup>ܡܳܐ ܣܰܓܺܝܐܺܝܢ ܥܒܳܕܰܝ̈ܟ ܡܳܪܝܳܐ. ܘܟܽܠܗܽܘܢ ܒܚܶܟܡܬܳܐ ܥܒܰܕܬ ܐܶܢܽܘܢ. ܘܰܡܠܳܬ ܐܰܪܥܳܐ ܩܶܢܝܳܢܳܟ.<br> <sup>25 </sup>ܗܳܢܰܘ ܝܰܡܳܐ ܪܰܒܳܐ ܘܰܪܘܰܚܬܳܐ ܕܺܐܝ̈ܕܰܝܳܐ. ܕܒܶܗ ܐܺܝܬ ܖ̈ܰܚܫܳܐ ܕܠܳܐ ܡܶܢܝܳܢ ܚܰܝ̈ܘܳܬܳܐ ܖ̈ܰܘܪܒܳܬܳܐ ܥܰܡ ܕܰܩܕ̈ܩܳܬܳܐ.<br> <sup>26 </sup>ܘܒܶܗ ܗܽܘ ܡܗ̈ܰܠܟܳܢ ܣܦܺܝ̈ܢܶܐ. ܠܶܘܝܳܬܰܢ ܗܳܢܳܐ ܕܰܒܪܰܝܬ ܠܡܶܓܚܰܟ ܥܠܰܘܗܝ̱.<br> <sup>27</sup> ܟܽܠܗܽܘܢ ܠܳܟ ܗܽܘ ܡܣܰܟܶܝܢ ܕܬܶܬܶܠ ܠܗܽܘܢ ܡܶܐܟܽܘܠܬܳܐ ܒܙܰܒܢܗܽܘܢ.<br> <sup>28</sup> ܝܳܗܶܒ ܐܰܢ̱ܬ ܠܗܽܘܢ ܘܡܶܬܬܰܪܣܶܝܢ. ܦܳܬܰܚ ܐܰܢ̱ܬ ܐܺܝܕܳܟ ܘܣܳܒܥܺܝܢ.<br> <sup>29</sup> ܡܰܗܦܶܟ ܐܰܢ̱ܬ ܐܰܦܰܝ̈ܟ ܘܡܶܬܕܰܠܚܺܝܢ. ܫܳܩܶܠ ܐܰܢ̱ܬ ܪܽܘܚܗܽܘܢ ܘܡܳܝܬܺܝܢ ܘܰܠܥܰܦܪܗܽܘܢ ܗܳܦܟܺܝܢ.<br> <sup>30</sup> ܡܫܰܕܰܪ ܐܰܢ̱ܬ ܪܽܘܚܳܟ ܘܡܶܬܒܪܶܝܢ ܘܰܡܚܰܕܶܬ ܐܰܢ̱ܬ ܐܰܦܶܝ̈ܗ̇ ܕܰܐܪܥܳܐ.<br> <sup>31 </sup>ܢܶܗܘܶܐ ܫܽܘܒܚܶܗ ܕܡܳܪܝܳܐ ܠܥܳܠܰܡ. ܢܶܚܕܶܐ ܡܳܪܝܳܐ ܒܰܥܒܳܕܰܘ̈ܗܝ̱.<br> <sup>32 </sup>ܕܚܳܐܰܪ ܒܰܐܪܥܳܐ ܘܙܳܝܥܳܐ ܘܟܳܐܶܐ ܒܛܽܘܖ̈ܶܐ ܘܬܳܢܶܝܢ.<br> <sup>33 </sup>ܐܶܫܰܒܰܚ ܠܡܳܪܝܳܐ ܒܚܰܝ݂ܰܝ݂̈ ܘܶܐܙܡܰܪ ܠܰܐܠܳܗܳܐ ܥܰܕ ܩܰܝܳܡ ܐ̱ܢܳܐ.<br> <sup>34 </sup>ܬܶܒܣܰܡ ܠܶܗ ܬܶܫܒܽܘܚܬܝ̱ ܘܶܐܢܳܐ ܐܶܚܕܶܐ ܒܡܳܪܝܳܐ.<br> <sup>35 </sup>ܘܰܢܣܽܘܦܽܘܢ ܚܰܛܳܝ̈ܶܐ ܡܶܢ ܐܰܪܥܳܐ ܘܥܰܘ̈ܳܠܶܐ ܠܳܐ ܢܶܫܬܰܚܪܽܘܢ ܒܳܗ̇. ܒܰܪܶܟܝ̱ ܢܰܦܫܝ̱ ܠܡܳܪܝܳܐ.</span></p>

<p>&nbsp;</p>
<h1><span> <a name="_Toc512113283"></a>. 105  ܡܰܙܡܽܘܪܳܐ. ܩܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܰܘ ܠܡܳܪܝܳܐ ܘܰܩܪܰܘ ܫܡܶܗ. ܘܚܰܘܰܘ ܒܥܰܡ̈ܡܶܐ ܥܒܳܕܰܘ̈ܗܝ̱.<br> <sup>2</sup> ܫܰܒܚܽܘܗܝ̱ ܘܰܙܡܰܪ ܠܶܗ. ܘܶܐܫܬܰܥܘ ܟܽܠܗܶܝܢ ܬܶܕܡܖ̈ܳܬܶܗ.<br> <sup>3</sup> ܫܰܒܰܚܘ̱ ܠܰܫܡܳܐ ܕܩܽܘܕܫܶܗ. ܢܶܚܕܶܐ ܠܶܒܗܽܘܢ ܕܰܐܝܠܶܝܢ ܕܒܳܥܶܝܢ ܠܡܳܪܝܳܐ.<br> <sup>4</sup> ܒܥܰܘ ܠܡܳܪܝܳܐ ܘܶܐܬܚܰܝܠܘ. ܘܰܒܥܰܘ ܐܰܦܰܘ̈ܗܝ̱ ܒܟܽܠܙܒܰܢ.<br> <sup>5</sup> ܐܶܬܕܟܰܪܘ ܬܶܕܡܖ̈ܳܬܶܗ ܕܰܥܒܰܕ. ܬܶܕܡܖ̈ܳܬܶܗ ܘܕܺܝܢܳܐ ܕܦܽܘܡܶܗ.<br> <sup>6</sup> ܙܰܪܥܶܗ ܕܰܐܒܪܳܗܳܡ ܥܰܒܕܶܗ ܘܰܒܢܰܝ̈ ܝܰܥܩܽܘܒ ܓܒܰܘ̈ܗܝ̱.<br> <sup>7</sup> ܗܽܘܝܽܘ ܡܳܪܝܳܐ ܐܰܠܳܗܰܢ ܕܰܒܟܽܠܳܗ̇ ܐܰܪܥܳܐ ܕܺܝܢܰܘ̈ܗܝ̱.<br> <sup>8</sup> (ܐ) ܡܶܬܕܟܰܪ ܠܥܳܠܰܡ ܩܝܳܡܶܗ. ܡܶܠܬܳܐ ܕܦܰܩܶܕ ܠܳܐܠܶܦ ܕܳܖ̈ܺܝܢ.<br> <sup>9</sup> ܕܰܐܩܺܝܡ ܩܝܳܡܶܗ ܥܰܡ ܐܰܒܪܳܗܳܡ ܘܡܰܘܡܳܬܶܗ ܥܰܡ ܐܺܝܣܚܳܩ.<br> <sup>10</sup> ܘܣܳܗܕܽܘܬܶܗ ܥܰܡ ܝܰܥܩܽܘܒ. ܩܝܳܡܳܐ ܠܺܝܣܪܳܐܶܝܠ ܠܥܳܠܰܡ.<br> <sup>11</sup> ܘܶܐܡܰܪ ܕܠܳܟ ܐܶܬܠܺܝܗ̇ ܐܰܪܥܳܐ ܕܰܟܢܰܥܢ ܚܰܒ̈ܠܶܐ ܕܝܳܪܬܽܘܬܗܽܘܢ.<br> <sup>12</sup> ܟܰܕ ܙܥܽܘܪܺܝܢ ܗ̱ܘܰܝܬܽܘܢ ܒܡܶܢܝܳܢܳܐ. ܩܰܠܺܝܠ ܗܘܰܝܬܽܘܢ ܘܥܳܡܽܘܖ̈ܶܐ ܗ̱ܘܰܝܬܽܘܢ ܒܳܗ̇.<br> <sup>13 </sup>ܗܰܠܶܟܘ ܡܶܢ ܥܰܡܳܐ ܠܥܰܡܳܐ ܘܡܶܢ ܡܰܠܟܽܘܬܳܐ ܠܥܰܡܳܐ ܐ̱ܚܪܺܢܳܐ.<br> <sup>14 </sup>ܘܠܳܐ ܫܒܰܩ ܠܒܰܪܢܳܫܳܐ ܕܢܶܛܠܽܘܡ ܐܶܢܽܘܢ. ܐܰܟܶܣ ܡܰܠܟ̈ܶܐ ܥܰܠ ܐܰܦܰܝ̈ܗܽܘܢ.<br> <sup>15 </sup>ܕܠܳܐ ܬܶܩܪܒܽܘܢ ܠܰܡܫܺܝ̈ܚܰܝ ܘܠܰܢ̈ܒܺܝܰܝ ܠܳܐ ܬܰܒܐܶܫܽܘܢ.<br> <sup>16 </sup>ܘܰܩܪܳܐ ܟܰܦܢܳܐ ܠܐܪܥܳܐ ܘܟܽܠܶܗ ܩܰܢܝܳܐ ܕܰܥܒܽܘܪܗܽܘܢ ܬܰܒܰܪ.<br> <sup>17 </sup>ܫܰܕܰܪ ܩܕܳܡܰܝܗܽܘܢ ܓܰܒܪܳܐ. ܠܥܰܒܕܽܘܬܳܐ ܐܶܙܕܰܒܰܢ ܝܰܘܣܶܦ.<br> <sup>18 </sup>ܘܶܐܣܰܪܘ ܒܣܽܘ̈ܛܡܶܐ ܖ̈ܶܓܠܰܘܗܝ̱ ܘܰܒܦܰܪܙܠܳܐ ܥܶܠܰܬ ܢܰܦܫܶܗ.<br> <sup>19 </sup>ܥܕܰܡܳܐ ܕܫܶܪܰܬ ܡܶܠܬܶܗ. ܡܺܐܡܪܶܗ ܕܡܳܪܝܳܐ ܒܩܳܝܗܝ̱.<br> <sup>20 </sup>ܫܰܕܰܪ ܡܰܠܟܳܐ ܘܰܫܪܳܝܗܝ̱. ܘܥܰܒܕܶܗ ܫܰܠܺܝܛܳܐ ܥܰܠ ܥܰܡܶܗ.<br> <sup>21 </sup>ܡܳܪܳܐ ܥܰܠ ܒܰܝܬܶܗ ܘܫܰܠܺܝܛܳܐ ܥܰܠ ܟܽܠܶܗ ܩܶܢܝܳܢܶܗ.<br> <sup>22 </sup>ܕܢܶܪܕܶܐ ܠܫܰܠܺܝ̈ܛܶܐ ܐܰܝܟ ܕܨܳܒܶܐ ܘܰܠܩܰܫܺܝ̈ܫܶܐ ܢܚܰܟܶܡ.<br> <sup>23 </sup>ܥ̣ܰܠ ܝܺܣܪܳܐܶܝܠ ܠܡܶܨܪܶܝܢ ܘܝܰܥܩܽܘܒ ܥܡܰܪ ܒܡܰܫܟܢܳܐ ܕܚܳܡ.<br> <sup>24 </sup>ܐܰܣܓܺܝ ܛܳܒ ܥܰܡܶܗ. ܘܰܐܥܫܢܶܗ ܝܰܬܺܝܪ ܡܶܢ ܒܥܶܠܕ̈ܒܳܒܰܘܗܝ̱.<br> <sup>25 </sup>ܘܰܗܦܰܟ ܠܶܒܗܽܘܢ ܠܡܶܣܢܝܶܗ ܠܥܰܡܶܗ ܘܰܠܡܶܬܢܟܳܠܽܘ ܥܰܠ ܥܰܒܕܰܘ̈ܗܝ.<br> <sup>26 </sup>ܫܰܕܰܪ ܠܡܽܘܫܶܐ ܥܰܒܕܶܗ ܘܠܰܐܗܪܽܘܢ ܕܰܓܒܳܐ.<br> <sup>27 </sup>ܥܒܰܕ ܒܗܽܘܢ ܐܳܬܘ̈ܳܬܶܗ ܘܬܶܕܡܖ̈ܳܬܶܗ ܒܰܐܪܥܳܐ ܕܚܳܡ.<br> <sup>28 </sup>ܫܰܕܰܪ ܚܶܫܽܘܟܳܐ ܘܰܐܚܫܶܟ ܘܡܰܪܡܰܪܘ ܡܶܠܬܶܗ.<br> <sup>29 </sup>ܗܦܰܟ ܡܰܝܰܝ̈ܗܽܘܢ ܠܰܕܡܳܐ ܘܰܐܡܺܝܬ ܢܽܘܢܰܝ̈ܗܽܘܢ.<br> <sup>30</sup> ܐܰܪܚܶܫ ܒܰܐܪܥܗܽܘܢ ܐܽܘܖ̈ܕܥܶܐ ܘܰܒܬܰܘܳܢ̈ܶܐ ܕܡܰܠܟܰܝ̈ܗܽܘܢ.<br> <sup>31</sup> ܐܶܡܰܪ ܘܰܐܝܬܺܝ ܚܰܠܽܘܛܳܐ ܘܩܰܠܡܳܐ ܒܟܽܠܶܗ ܬܚܽܘܡܗܽܘܢ.<br> <sup>32</sup> ܥܒܰܕ ܡܶܛܪܗܽܘܢ ܒܰܪܕܳܐ ܘܢܽܘܪܳܐ ܐܶܬܓܰܘܙܠܰܬ ܒܰܐܪܥܗܽܘܢ.<br> <sup>33</sup> ܡܚܳܐ ܓܽܘܦܢܰܝ̈ܗܽܘܢ ܘܬܺܐܢܰܝ̈ܗܽܘܢ ܘܬܰܒܰܪ ܐܺܝ̈ܠܳܢܶܐ ܕܰܬܚܽܘܡܰܝ̈ܗܽܘܢ.<br> <sup>34</sup> ܐܶܡܰܪ ܘܰܐܝܬܺܝ ܩܰܡܨܳܐ ܘܙܳܚܠܳܐ ܕܠܳܐ ܡܶܢܝܳܢ ܒܟܽܠܳܗ̇ ܐܰܪܥܗܽܘܢ.<br> <sup>35</sup> ܐܶܟܰܠܘ ܟܽܠܶܗ ܥܶܣܒܳܐ ܘܦܺܐܖ̈ܶܐ ܕܰܐܖ̈ܥܳܬܗܽܘܢ.<br> <sup>36</sup> ܩܰܛܶܠ ܟܽܠ ܒܽܘܟܖ̈ܶܐ ܕܡܶܨܪܶܝܢ ܪܺܝܫ ܟܽܠܶܗ ܝܰܠܕܗܽܘܢ.<br> <sup>37</sup> ܐܰܦܶܩ ܐܶܢܽܘܢ ܒܣܺܐܡܳܐ ܘܰܒܕܰܗܒܳܐ ܘܠܰܝܬ ܒܫܰܖ̈ܒܳܬܗܽܘܢ ܕܰܟܪܺܝܗ.<br> <sup>38</sup> ܚܶܕܝܰܬ ܡܶܨܪܶܝܢ ܒܡܰܦܰܩܬܗܽܘܢ ܡܶܛܽܠ ܕܢܶܦܠܰܬ ܕܶܚܠܰܬܗܽܘܢ ܥܠܰܝܗܽܘܢ.<br> <sup>39</sup> ܦܪܰܣ ܥܠܰܝܗܽܘܢ ܥܢܳܢܳܐ ܘܛܰܠܶܠ ܐܶܢܽܘܢ ܘܢܽܘܪܳܐ ܠܡܰܢܗܳܪܽܘ ܒܠܺܠܝܳܐ.<br> <sup>40</sup> ܫܐܶܠܘ ܘܰܐܝܬܺܝ ܠܗܽܘܢ ܡܶܐܟܽܘܠܬܳܐ ܘܠܰܚܡܳܐ ܕܰܫܡܰܝܳܐ ܣܰܒܰܥ ܐܶܢܽܘܢ.<br> <sup>41</sup> ܦܬܰܚ ܛܰܪܳܢܳܐ ܘܰܪܕܰܘ ܡܰܝ̈ܳܐ ܘܗܰܠܶܟܘ ܡܰܝ̈ܳܐ ܒܰܐܬܪܳܐ ܨܶܗܝܳܐ.<br> <sup>42</sup> ܡܶܛܽܠ ܕܶܐܬܕܟܰܪ ܡܶܠܬܳܐ ܕܩܽܘܕܫܶܗ ܕܰܐܒܪܳܗܳܡ ܥܰܒܕܶܗ.<br> <sup>43</sup> ܐܰܦܶܩ ܠܥܰܡܶܗ ܒܚܰܕܽܘܬܳܐ ܘܰܒܬܶܫܒܽܘܚܬܳܐ ܠܓܰܕܽܘ̈ܕܰܘܗܝ̱.<br> <sup>44</sup> ܝܰܗܒ ܠܗܽܘܢ ܐܰܖ̈ܥܳܬܳܐ ܕܥܰܡ̈ܡܶܐ ܘܥܰܡܠܳܐ ܕܶܐܡ̈ܘܳܬܳܐ ܝܺܪܶܬܘ.<br> <sup>45</sup> ܕܢܶܙܕܰܗܪܽܘܢ ܒܦܽܘܩܕܳܢܰܘ̈ܗܝ̱ ܘܢܳܡܽܘ̈ܣܰܘܗܝ̱ ܢܶܛܪܽܘܢ.</span></p>

<p>&nbsp;</p>
<h1><span> <a name="_Toc512113284"></a>. 106  ܡܰܙܡܽܘܪܳܐ. ܩܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܰܘ ܠܡܳܪܝܳܐ ܕܛܳܒ ܗܽܘ ܘܰܠܥܳܠܰܡ ܛܰܝܒܽܘܬܶܗ.<br> <sup>2</sup> ܡܰܢܽܘ ܢܶܫܬܰܥܶܐ ܬܶܕܡܖ̈ܳܬܶܗ ܕܡܳܪܝܳܐ ܘܢܶܫܡܰܥ ܟܽܠܗܶܝܢ ܬܶܫܒ̈ܚܳܬܶܗ.<br> <sup>3</sup> ܛܽܘܒܰܝܗܽܘܢ ܠܰܐܝܠܶܝܢ ܕܢܳܛܪܺܝܢ ܕܺܝܢܰܘ̈ܗܝ̱ ܘܥܳܒܕܺܝܢ ܙܰܕܺܝܩܽܘܬܐ ܒܟܽܠܙܒܰܢ.<br> <sup>4</sup> ܐܶܬܕܰܟܪܰܝܢ ܡܳܪܝܳܐ ܒܨܶܒܝܳܢܶܗ ܕܥܰܡܳܟ ܘܰܦܪܽܘܩܰܝܢܝ̱ ܒܦܽܘܪܩܳܢܳܟ.<br> <sup>5</sup> ܕܶܢܚܙܶܐ ܒܛܳܒ̈ܳܬܳܐ ܕܰܓܒܰܝ̈ܟ. ܢܶܚܕܶܐ ܒܚܰܕܽܘܬܳܟ ܘܢܶܫܬܰܒܰܚ ܒܝܳܪܬܽܘܬܳܟ.<br> <sup>6</sup> ܚܛܰܝܢ ܥܰܡ ܐܰܒܳܗܰܝ̈ܢ ܘܰܐܣܟܶܠܢ ܘܰܐܪܫܰܥܢ.<br> <sup>7</sup> ܐܰܒܳܗܰܝ̈ܢ ܒܡܶܨܪܶܝܢ ܠܳܐ ܐܶܣܬܰܟܰܠܘ̱ ܬܶܕܡܖ̈ܳܬܳܟ ܘܠܳܐ ܐܶܬܕܟܰܪܘ ܣܽܘܓܳܐܐ ܕܛܰܝܒ̈ܘܳܬܳܟ ܘܕܶܐܬܚܪܺܝܘ ܥܰܠ ܡܰܝ̈ܳܐ ܒܝܰܡܳܐ ܕܣܽܘܦ.<br> <sup>8</sup> ܘܰܦܪܰܩ ܐܶܢܽܘܢ ܡܶܛܽܠ ܫܡܶܗ ܕܰܢܚܰܘܶܐ ܓܰܢ̱ܒܳܪܽܘܬܶܗ.<br> <sup>9</sup> ܘܰܟܐܳܐ ܒܝܰܡܳܐ ܕܣܽܘܦ ܘܺܝܒܶܫ ܘܗܰܠܶܟ ܐܶܢܽܘܢ ܒܰܬܗܽܘܡܳܐ ܐܰܝܟ ܕܰܒܡܰܕܒܪܳܐ.<br> <sup>10</sup> ܘܰܦܪܰܩ ܐܶܢܽܘܢ ܡܶܢ ܐܺܝܕܳܐ ܕܰܒܥܶܠܕܒܳܒܳܐ ܘܦܰܨܺܝ ܐܶܢܽܘܢ ܡܶܢ ܐܺܝܕܳܐ ܕܳܐܠܽܘܨܳܐ.<br> <sup>11</sup> ܘܟܰܣܺܝܘ̱ ܡܰܝ̈ܳܐ ܠܳܐܠܽܘܨܰܝ̈ܗܽܘܢ ܘܚܰܕ ܡܶܢܗܽܘܢ ܠܳܐ ܐܶܫܬܚܰܪ.<br> <sup>12</sup> ܗܰܝܡܶܢܘ̱ ܒܡܶܠܰܘ̈ܗܝ̱ ܘܫܰܒܰܚܘ̱ ܬܶܫܒ̈ܚܳܬܶܗ.<br> <sup>13</sup> ܐܶܣܬܰܪܗܰܒܘ̱ ܘܰܛܥܰܘ ܠܰܐܠܳܗܳܐ. ܘܠܳܐ ܣܰܒܰܪܘ ܠܬܰܪܥܺܝܬܶܗ.<br> <sup>14</sup> ܪܰܓܘ ܪܶܓܬܳܐ ܒܡܰܕܒܪܳܐ. ܘܢܰܣܺܝܘ ܠܰܐܠܳܗܳܐ ܒܰܐܫܺܝܡܽܘܢ.<br> <sup>15</sup> ܝܰܗܒ ܠܗܽܘܢ ܫܶܐܠܳ̈ܬܗܽܘܢ. ܘܫܰܕܰܪ ܣܰܒܥܳܐ ܠܢܰܦ̈ܫܳܬܗܽܘܢ.<br> <sup>16</sup> ܛܰܢܘ̱ ܒܡܽܘܫܶܐ ܒܡܰܫܪܺܝܬܳܐ. ܘܒܰܐܗܪܽܘܢ ܩܰܕܺܝܫܶܗ ܕܡܳܪܝܳܐ.<br> <sup>17</sup> ܐܶܬܦܰܬܚܰܬ ܐܰܪܥܳܐ ܘܒܶܠܥܰܬ ܠܕܳܬܳܢ. ܘܟܰܣܝܰܬ ܥܰܠ ܟܢܽܘܫܬܶܗ ܕܰܐܒܺܝܪܰܡ.<br> <sup>18</sup> ܚܶܒܰܬ ܢܽܘܪܳܐ ܒܰܟܢܽܘ̈ܫܳܬܗܽܘܢ. ܘܫܰܠܗܶܒܺܝܬܳܐ ܐܰܘܩܕܰܬ ܠܥܰܘ̈ܳܠܶܐ.<br> <sup>19</sup> ܥܒܰܕܘ ܥܶܓܠܳܐ ܒܚܽܘܪܺܝܒ ܘܰܣܓܶܕܘ ܠܰܢܣܺܝܟܳܐ.<br> <sup>20</sup> ܘܚܰܠܶܦܘ ܐܺܝܩܳܪܗܽܘܢ ܒܰܕܡܽܘܬܳܐ ܕܬܰܘܪܳܐ ܕܳܐܟܶܠ ܥܶܣܒܳܐ.<br> <sup>21</sup> ܘܰܛܥܰܘ ܠܰܐܠܳܗܳܐ ܕܰܦܪܰܩ ܐܶܢܽܘܢ. ܕܰܥܒܰܕ ܪܰܘܖ̈ܒܳܬܳܐ ܒܡܶܨܪܶܝܢ.<br> <sup>22</sup> ܘܬܶܕܡܖ̈ܳܬܳܐ ܒܰܐܪܥܳܐ ܕܚܳܡ ܘܰܕܚܺܝ̈ܠܳܬܳܐ ܒܝܰܡܳܐ ܕܣܽܘܦ.<br> <sup>23</sup> ܘܶܐܡܰܪ ܕܢܰܘܒܶܕ ܐܶܢܽܘܢ ܐܶܠܽܘܠܳܐ ܡܽܘܫܶܐ ܓܰܒܝܶܗ ܕܩܳܡ ܒܬܽܘܪܰܥܬܳܐ ܩܕܳܡܰܘܗܝ̱ ܘܰܐܗܦܶܟ ܪܽܘܓܙܶܗ ܕܠܳܐ ܢܚܰܒܶܠ ܐܶܢܽܘܢ.<br> <sup>24</sup> ܘܰܐܣܠܝܽܘܗ̇ ܠܰܐܪܥܳܐ ܕܪܶܓܬܳܐ ܘܠܳܐ ܗܰܝܡܶܢܘ̱ ܠܡܶܠܬܶܗ.<br> <sup>25</sup> ܘܰܪܛܶܢܘ̱ ܒܡܰܫܟܢܰܝ̈ܗܽܘܢ ܘܠܳܐ ܫܡܰܥܘ̱ ܒܩܳܠܶܗ ܕܡܳܪܝܳܐ.<br> <sup>26</sup> ܘܰܐܪܺܝܡ ܐܺܝܕܶܗ ܥܠܰܝܗܽܘܢ ܕܢܰܘܒܶܕ ܐܶܢܽܘܢ ܒܥܰܡ̈ܡܶܐ.<br> <sup>27</sup> ܘܰܢܒܰܕܰܪ ܙܰܪܥܗܽܘܢ ܒܥܰܡ̈ܡܶܐ. ܘܢܰܘܒܶܕ ܐܶܢܽܘܢ ܒܰܐܖ̈ܥܳܬܳܐ.<br> <sup>28</sup> ܥܰܠ ܕܶܐܬܢܰܩܰܦܘ ܠܰܦܬܰܟܖ̈ܶܐ ܕܰܦܥܽܘܪ ܘܶܐܟܰܠܘ̱ ܕܶܒܚ̈ܶܐ ܕܡܺܝ̈ܬܶܐ.<br> <sup>29</sup> ܘܰܐܪܓܙܽܘܗܝ̱ ܒܰܥܒܳܕܰܝ̈ܗܽܘܢ ܘܒܰܦܬܰܟܖ̈ܰܝܗܽܘܢ ܐܰܛܢܽܘܗܝ̱ ܘܰܐܥܫܶܢ ܥܠܰܝܗܽܘܢ ܡܰܘܬܳܢܳܐ ܡܶܢ ܫܶܠܝܳܐ.<br> <sup>30</sup> ܩܳܡ ܦܺܝܢܚܶܣ ܘܨܰܠܺܝ ܘܶܐܬܟܠܺܝ ܡܰܘܬܳܢܳܐ.<br> <sup>31</sup> ܘܶܐܬܚܰܫܒܰܬ ܠܶܗ ܙܳܟܽܘܬܳܐ ܠܕܳܪܕܳܖ̈ܺܝܢ ܘܰܥܕܰܡܳܐ ܠܥܳܠܰܡ.<br> <sup>32 </sup>ܘܰܐܪܓܙܽܘܗܝ̱ ܥܰܠ ܡܰܝ̈ܳܐ ܕܚܶܪܝܳܢܳܐ ܘܰܐܒܐܶܫ ܠܡܽܘܫܶܐ ܡܶܛܽܠܬܗܽܘܢ.<br> <sup>33 </sup>ܡܶܛܽܠ ܕܡܰܪܡܰܪܘ ܪܽܘܚܶܗ ܘܡܰܠܶܠ ܒܣܶܦ̈ܘܳܬܶܗ.<br> <sup>34 </sup>ܘܠܳܐ ܐܰܘܒܶܕܘ ܠܥܰܡ̈ܡܶܐ ܕܶܐܡܰܪ ܠܗܽܘܢ ܡܳܪܝܳܐ.<br> <sup>35 </sup>ܐܶܠܳܐ ܐܶܬܚܰܠܰܛܘ ܒܥܰܡ̈ܡܶܐ ܘܺܝܠܶܦܘ ܥܒܳܕܰܝ̈ܗܽܘܢ.<br> <sup>36 </sup>ܘܰܕܚܶܠܘ ܠܰܦܬܰܟܖ̈ܰܝܗܽܘܢ ܘܰܗܘܰܘ ܠܗܽܘܢ ܠܬܽܘܩܰܠܬܳܐ.<br> <sup>37 </sup>ܕܰܒܰܚܘ ܒܢܰܝ̈ܗܽܘܢ ܘܰܒ̈ܢܳܬܗܽܘܢ ܠܫܺܐܕ̈ܶܐ.<br> <sup>38 </sup>ܘܶܐܫܰܕܘ ܕܡܳܐ ܙܰܟܳܝܳܐ ܕܡܳܐ ܕܰܒܢܰܝ̈ܗܽܘܢ ܘܕܰܒ̈ܢܳܬܗܽܘܢ ܕܰܒܰܚܘ ܠܰܦܬܰܟܖ̈ܶܐ ܕܰܟܢܰܥܢ ܘܶܐܬܛܰܢܦܰܬ ܐܰܪܥܳܐ ܒܰܕܡܳܐ.<br> <sup>39 </sup>ܘܶܐܬܛܰܢܰܦܘ ܒܰܥܒܳܕܰܝ̈ܗܽܘܢ ܘܙܰܢܺܝܘ ܒܨܶܢ̈ܥܳܬܗܽܘܢ.<br> <sup>40 </sup>ܘܶܐܬܚܰܡܰܬ ܪܽܘܓܙܶܗ ܕܡܳܪܝܳܐ ܥܰܠ ܥܰܡܶܗ ܘܰܐܣܠܺܝ ܠܝܳܪܬܽܘܬܶܗ.<br> <sup>41</sup> ܘܰܐܫܠܶܡ ܐܶܢܽܘܢ ܒܺܐܝܕܳܐ ܕܥܰܡ̈ܡܶܐ ܘܶܐܫܬܰܠܰܛܘ ܒܗܽܘܢ ܣܳܢܰܐܝ̈ܗܽܘܢ.<br> <sup>42</sup> ܘܫܰܥܒܶܕܘ ܐܶܢܽܘܢ ܒܥܶܠܕ̈ܒܳܒܰܝܗܽܘܢ ܘܶܐܫܬܰܥܒܰܕܘ ܬܚܶܝܬ ܐܺܝܕܰܝ̈ܗܽܘܢ.<br> <sup>43</sup> ܙܰܒ̈ܢܳܬܳܐ ܣܰܓܺܝ̈ܐܳܬܳܐ ܦܰܨܺܝ ܐܶܢܽܘܢ ܘܗܶܢܽܘܢ ܡܰܪܡܪܽܘܗܝ̱ ܒܬܰܖ̈ܥܝܳܬܗܽܘܢ ܘܶܐܬܡܰܟܰܟܘ̱ ܒܥܰܘܠܗܽܘܢ.<br> <sup>44</sup> ܘܰܚܙܳܐ ܒܽܐܘܠܨܳܢܰܝ̈ܗܽܘܢ ܘܰܫܡܰܥ ܒܳܥܽܘܬܗܽܘܢ.<br> <sup>45</sup> ܘܶܐܬܕܟܰܪ ܩܝܳܡܶܗ ܘܪܰܚܶܡ ܥܠܰܝܗܽܘܢ ܘܕܰܒܰܪ ܐܶܢܽܘܢ ܐܰܝܟ ܣܽܘܓܳܐܐ ܕܛܰܝܒ̈ܘܳܬܶܗ.<br> <sup>46</sup> ܘܝܰܗܒ ܐܶܢܽܘܢ ܒܖ̈ܰܚܡܶܐ ܩܕܳܡ ܟܽܠ ܫܳܒܰܝ̈ܗܽܘܢ.<br> <sup>47</sup> ܦܪܽܘܩܰܝܢ ܡܳܪܝܳܐ ܐܰܠܳܗܰܢ ܘܟܰܢܶܫܰܝܢ ܡܶܢ ܥܰܡ̈ܡܶܐ ܕܢܰܘܕܶܐ ܠܰܫܡܳܟ ܩܰܕܺܝܫܳܐ ܘܢܶܫܬܰܒܰܚ ܒܝܳܪܬܽܘܬܳܟ.<br> <sup>48</sup> ܒܪܺܝܟ ܗܽܘ ܡܳܪܝܳܐ ܐܰ‌ܠܳܗܳܐ ܕܺܝܣܪܳܐܶܝܠ ܡܶܢ ܥܳܠܰܡ ܘܰܥܕܰܡܳܐ ܠܥܳܠܰܡ. ܘܢܺܐܡܰܪ ܟܽܠܶܗ ܥܰܡܳܐ ܐܰܡܺܝܢ ܘܰܐܡܺܝܢ.</span></p>

<p>&nbsp;</p>
<h1><span> <a name="_Toc512113285"></a>. 107  ܡܰܙܡܽܘܪܳܐ. ܩܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܰܘ ܠܡܳܪܝܳܐ ܕܛܳܒ ܗܽܘ ܘܰܠܥܳܠܰܡ ܛܰܝܒܽܘܬܶܗ.<br> <sup>2</sup> ܢܺܐܡܪܽܘܢ ܦܖ̈ܺܝܩܰܘܗܝ̱ ܕܡܳܪܝܳܐ ܕܰܦܪܰܩ ܐܶܢܽܘܢ ܡܶܢ ܐܺܝܕܳܐ ܕܳܐܠܽܘܨܳܐ.<br> <sup>3</sup> ܘܡܶܢ ܟܽܠܗܶܝܢ ܐܰܖ̈ܥܳܬܳܐ ܟܰܢܶܫ ܐܶܢܽܘܢ ܡܶܢ ܡܰܕܢܚܳܐ ܘܡܶܢ ܡܰܥܪܒܳܐ ܘܡܶܢ ܓܰܪܒܝܳܐ ܘܡܶܢ ܝܰܡܳܐ.<br> <sup>4</sup> ܛܥܰܘ ܒܡܰܕܒܪܳܐ ܕܰܐܫܺܝܡܽܘܢ ܐܘܪܚܳܐ ܕܰܩܪܺܝܬܳܐ ܕܝܳܬܒܳܐ ܠܳܐ ܐܶܫܟܰܚܘ̱.<br> <sup>5</sup> ܟܦܶܢܘ̱ ܘܰܨܗܺܝܘ̱ ܘܢܰܦܫܗܽܘܢ ܐܶܬܛܰܪܦܰܬ.<br> <sup>6</sup> ܒܥܰܘ ܡܶܢ ܡܳܪܝܳܐ ܒܽܐܘܠܨܳܢܰܝ̈ܗܽܘܢ ܘܡܶܢ ܥܳܩ̈ܳܬܗܽܘܢ ܐܰܦܶܩ ܐܶܢܽܘܢ.<br> <sup>7</sup> ܗܰܠܶܟ ܐܶܢܽܘܢ ܒܽܐܘܪܚܳܐ ܕܩܽܘܫܬܳܐ ܠܡܺܐܙܰܠ ܠܩܽܘܖ̈ܝܳܐ ܕܝܳܬܒܳ̈ܢ.<br> <sup>8</sup> ܢܰܘܕܽܘܢ ܠܡܳܪܝܳܐ ܙܰܕܺܝܩܰܘ̈ܗܝ̱ ܕܖ̈ܰܚܡܰܘܗܝ̱ ܥܰܠ ܒܢܰܝ̈ܢܳܫܳܐ.<br> <sup>9</sup> ܡܶܛܽܠ ܕܣܰܒܰܥ ܢܰܦ̈ܫܳܬܳܐ ܡܛܰܖ̈ܦܳܬܳܐ ܘܢܰܦܫܳܐ ܟܦܰܢܬܳܐ ܡܠܳܐ.<br> <sup>10</sup> ܕܰܐܝܠܶܝܢ ܕܝܳܬܒܺܝܢ ܒܚܶܫܽܘܟܳܐ ܘܰܒ̈ܛܶܠܳܠܰܝ ܡܰܘܬܳܐ ܘܰܐܣܺܝܪܺܝܢ ܒܡܶܣܟܺܢܽܘܬܳܐ ܘܰܒܦܰܖ̈ܙܠܶܐ.<br> <sup>11</sup> ܡܶܛܽܠ ܕܡܰܪܡܰܪܘ ܡܶܠܬܶܗ ܕܰܐ‌ܠܳܗܳܐ ܘܬܰܪܥܺܝܬܶܗ ܕܰܡܪܰܝܡܳܐ ܐܰܣܠܺܝܘ.<br> <sup>12</sup> ܬܒܰܪ ܒܥܰܡܠܳܐ ܠܶܒܗܽܘܢ ܘܶܐܬܟܪܰܗܘ ܘܠܰܝܬ ܕܰܡܥܰܕܰܪ ܠܗܽܘܢ.<br> <sup>13</sup> ܘܨܰܠܺܝܘ ܠܘܳܬ ܡܳܪܝܳܐ ܒܥܳܩ̈ܳܬܗܽܘܢ ܘܡܶܢ ܐܽܘܠܨܳܢܰܝ̈ܗܽܘܢ ܦܪܰܩ ܐܶܢܽܘܢ.<br> <sup>14</sup> ܐܰܦܶܩ ܐܶܢܽܘܢ ܡܶܢ ܚܶܫܽܘܟܳܐ ܘܡܶܢ ܛܶܠܳܠܰܝ̈ ܡܰܘܬܳܐ ܘܰܚܢܳܩܰܝ̈ܗܽܘܢ ܦܰܣܶܩ.<br> <sup>15</sup> ܢܰܘܕܽܘܢ ܠܡܳܪܝܳܐ ܙܰܕܺܝܩܰܘ̈ܗܝ̱ ܕܖ̈ܰܚܡܰܘܗܝ̱ ܥܰܠ ܒܢܰܝ̈ܢܳܫܳܐ.<br> <sup>16</sup> ܡܶܛܽܠ ܕܰܬܒܰܪ ܬܰܖ̈ܥܶܐ ܕܰܢܚܳܫܳܐ ܘܡܽܘܟ̈ܠܶܐ ܕܦܰܪܙܠܳܐ ܓܰܕܶܡ.<br> <sup>17</sup> ܥܰܕܰܪ ܐܶܢܽܘܢ ܡܶܢ ܐܽܘܪܚܳܐ ܕܰܚܛܳܗܰܝ̈ܗܽܘܢ ܘܡܶܢ ܥܰܘܠܗܽܘܢ ܐܶܬܡܰܟܰܟܘ̱.<br> <sup>18 </sup>ܟܽܠ ܡܶܐܟܠܳܐ ܣܢܳܬ ܢܰܦܫܗܽܘܢ ܘܡܰܛܺܝܘ ܥܕܰܡܳܐ ܠܬܰܖ̈ܥܰܝ ܡܰܘܬܳܐ.<br> <sup>19 </sup>ܒܥܰܘ ܡܶܢ ܡܳܪܝܳܐ ܒܽܐܘܠܨܳܢܰܝ̈ܗܽܘܢ ܘܡܶܢ ܥܳܩ̈ܳܬܗܽܘܢ ܐܰܦܶܩ ܐܶܢܽܘܢ.<br> <sup>20 </sup>ܫܰܕܰܪ ܡܶܠܬܶܗ ܘܰܐܣܺܝ ܐܶܢܽܘܢ ܘܦܰܨܺܝ ܐܶܢܽܘܢ ܡܶܢ ܚܒܳܠܳܐ.<br> <sup>21 </sup>ܢܰܘܕܽܘܢ ܠܡܳܪܝܳܐ ܙܰܕܺܝ̈ܩܰܘܗܝ̱ ܕܖ̈ܰܚܡܰܘܗܝ̱ ܥܰܠ ܒܢܰܝ̈ܢܳܫܳܐ.<br> <sup>22 </sup>ܕܰܒܰܚܘ ܠܶܗ ܕܶܒ̈ܚܶܐ ܕܫܽܘܒܚܳܐ ܘܫܰܒܰܚܘ̱ ܥܒܳܕܰܘ̈ܗܝ̱ ܒܬܶܕܡܖ̈ܳܬܶܗ.<br> <sup>23 </sup>ܢܳܚ̈ܬܰܝ ܝܰܡܳܐ ܒܶܐܠܦ̈ܶܐ ܘܥܳܒ̈ܕܰܝ ܥܒܳܕܳܐ ܒܡܰܝ̈ܳܐ ܣܰܓܺܝ̈ܐܶܐ.<br> <sup>24 </sup>ܗܶܢܽܘܢ ܚܙܰܘ ܥܒܳܕܰܘ̈ܗܝ̱ ܕܡܳܪܝܳܐ ܘܬܶܕܡܖ̈ܳܬܶܗ ܒܥܽܘ̈ܡܩܰܘܗܝ̱ ܕܝܰܡܳܐ.<br> <sup>25 </sup>ܕܰܐܩܺܝܡ ܪܽܘܚܳܐ ܕܥܰܠܥܳܠܳܐ ܘܶܐܬܬܪܺܝܡܘ̱ ܓܰܠܠܰܘ̈ܗܝ̱ ܕܝܰܡܳܐ.<br> <sup>26 </sup>ܣܳܠܩܺܝܢ ܠܰܫܡܰܝܳܐ ܘܢܳܚܬܺܝܢ ܠܰܬܗܽܘܡܳܐ ܘܢܰܦܫܗܽܘܢ ܒܗܽܘܢ ܡܶܬܛܰܪܦܳܐ.<br> <sup>27</sup> ܙܳܥܘ ܘܢܳܕܘ ܐܰܝܟ ܖ̈ܰܘܳܝܶܐ ܘܟܽܠܳܗ̇ ܚܶܟܡܰܬܗܽܘܢ ܐܶܒܕܰܬ.<br> <sup>28</sup> ܓܥܰܘ ܠܘܳܬ ܡܳܪܝܳܐ ܒܽܐܘܠܨܳܢܰܝ̈ܗܽܘܢ ܘܡܶܢ ܥܳܩ̈ܳܬܗܽܘܢ ܐܰܦܶܩ ܐܶܢܽܘܢ.<br> <sup>29</sup> ܐܰܫܠܺܝ ܥܰܠܥܳܠܳܐ ܘܰܫܬܶܩ ܘܶܐܬܬܢܺܝܚܘ̱ ܓܰܠܠܰܘ̈ܗܝ ܕܝܰܡܳܐ.<br> <sup>30</sup> ܘܰܚܕܺܝܘ̱ ܟܰܕ ܫܬܶܩܘ̱ ܘܰܕܒܰܪ ܐܶܢܽܘܢ ܠܰܠܡܺܐܢܳܐ ܕܰܨܒܰܘ.<br> <sup>31</sup> ܢܰܘܕܽܘܢ ܠܡܳܪܝܳܐ ܙܰܕܺܝ̈ܩܰܘܗܝ̱ ܕܖ̈ܰܚܡܰܘܗܝ̱ ܥܰܠ ܒܢܰܝ̈ܢܳܫܳܐ.<br> <sup>32</sup> ܫܰܒܚܽܘܗܝ̱ ܒܥܺܕܬܳܐ ܕܥܰܡ̈ܡܶܐ ܘܥܰܠ ܡܰܘܬܒܳܐ ܕܣܳܒ̈ܶܐ ܪܰܡܪܡܽܘܗܝ̱.<br> <sup>33</sup> ܕܰܥܒܰܕ ܢܰܗܖ̈ܰܘܳܬܳܐ ܐܰܝܟ ܡܰܕܒܪܳܐ ܘܡܰܒܽܘ̈ܥܶܐ ܕܡܰܝ̈ܳܐ ܠܨܶܗܝܳܐ.<br> <sup>34</sup> ܐܰܪܥܳܐ ܝܶܗܒܰܬ ܦܺܐܖ̈ܶܝܗ̇ ܠܡܳܠܰܚܬܳܐ ܡܶܢ ܥܒܳܕܰܝ̈ܗܽܘܢ ܒܺܝ̈ܫܶܐ ܕܝܳܬܒܶܝ̈ܗ̇.<br> <sup>35</sup> ܕܰܥܒܰܕ ܡܰܕܒܪܳܐ ܠܰܐܓ̈ܡܶܐ ܕܡܰܝ̈ܳܐ ܘܰܐܪܥܳܐ ܨܗܺܝܬܐ ܠܡܰܒܽܘ̈ܥܶܐ ܕܡܰܝ̈ܳܐ.<br> <sup>36 </sup>ܐܰܘܬܶܒ ܬܰܡܳܢ ܟܰܦ̈ܢܶܐ ܘܰܒܢܰܘ ܩܽܘܖ̈ܝܳܐ ܘܺܝܬܶܒܘ ܒܗܶܝܢ.<br> <sup>37 </sup>ܙܪܰܥܘ ܚܰܩ̈ܠܳܬܳܐ ܘܰܢܨܰܒܘ ܟܰܖ̈ܡܶܐ ܘܶܐܟܰܠܘ ܡܶܢ ܦܺܐܖ̈ܶܐ ܕܥܰܠ̈ܠܳܬܗܽܘܢ.<br> <sup>38 </sup>ܒܰܪܶܟ ܐܶܢܽܘܢ ܘܰܣܓܺܝܘ ܛܳܒ ܘܰܒܥܺܝܪܗܽܘܢ ܠܳܐ ܙܥܰܖ̈ܝ.<br> <sup>39 </sup>ܘܰܙܥܰܪܘ ܘܶܐܬܡܰܟܰܟܘ ܒܣܽܘܓܳܐܐ ܕܒܺܝܫܬܳܐ ܘܰܕܕܽܘܘܳܢܳܐ.<br> <sup>40 </sup>ܐܰܪܡܺܝ ܒܺܝܫܬܳܐ ܥܰܠ ܫܰܠܺܝ̈ܛܶܐ ܘܰܐܛܥܺܝ ܐܶܢܽܘܢ ܒܬܰܘܫܳܐ ܕܠܳܐ ܐܽܘܪܚܳܐ.<br> <sup>41 </sup>ܘܰܐܥܫܶܢ ܠܡܶܣ̈ܟܺܢܶܐ ܘܰܥܒܰܕ ܐܰܝܟ ܥܳܢ̈ܳܐ ܫܰܖ̈ܒܳܬܗܽܘܢ.<br> <sup>42 </sup>ܕܢܶܚܙܽܘܢ ܙܰܕܺܝ̈ܩܶܐ ܘܢܶܚܕܽܘܢ ܘܟܽܠܗܽܘܢ ܥܰܘ̈ܳܠܶܐ ܢܶܣܟܪܽܘܢ ܚܶܟܗܽܘܢ.<br> <sup>43 </sup>ܡܰܢ ܕܚܰܟܺܝܡ ܢܶܛܰܪ ܗܳܠܶܝܢ ܘܢܶܕܰܥ ܚܶܣܕܶܗ ܕܡܳܪܝܳܐ.</span></p>

<p>&nbsp;</p>
<p>&nbsp;</p>
<p>&nbsp;</p>
<h1><span> <a name="_Toc512113286"></a>. 108  ܡܰܙܡܽܘܪܳܐ. ܩܚ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܡܛܰܝܰܒ ܗܽܘ ܠܶܒܝ̱ ܐܰ‌ܠܳܗܳܐ ܡܛܰܝܰܒ ܗܽܘ ܠܶܒܝ̱. ܐܶܫܰܒܰܚ ܘܶܐܙܰܡܰܪ ܒܺܐܝܩܳܪܝ̱.<br> <sup>2</sup> ܐܶܬܬܥܺܝܪ ܟܶܢܳܪܝ̱ ܐܶܬܬܥܺܝܪ ܩܺܝܬܳܪܳܐ ܘܟܶܢܳܪܳܐ ܘܶܐܢܳܐ ܐܶܬܬܥܺܝܪ ܒܨܰܦܪܳܐ.<br> <sup>3</sup> ܐܰܘܕܶܐ ܠܳܟ ܒܥܰܡ̈ܡܶܐ ܐܰ‌ܠܳܗܳܐ ܘܠܰܫܡܳܟ ܐܶܙܡܰܪ ܒܶܐܡܘ̈ܳܬܳܐ.<br> <sup>4</sup> ܡܶܛܽܠ ܕܪܰܒܳܐ ܗ̱ܝ ܛܰܝܒܽܘܬܳܟ ܥܕܰܡܳܐ ܠܰܫܡܰܝܳܐ ܘܗܰܝܡܳܢܽܘܬܳܟ ܥܕܰܡܳܐ ܠܰܫ̈ܡܰܝ ܫܡܰܝܳܐ.<br> <sup>5</sup> ܐܶܬܬܪܺܝܡ ܥܰܠ ܫܡܰܝܳܐ ܐܰ‌ܠܳܗܳܐ ܘܥܰܠ ܟܽܠܳܗ̇ ܐܰܪܥܳܐ ܐܺܝܩܳܪܳܟ.<br> <sup>6</sup> ܡܶܛܽܠ ܕܢܶܬܦܰܪܩܽܘܢ ܚܰܒܺܝܒܰܝ̈ܟ. ܦܪܽܘܩܰܝܢܝ̱ ܒܝܰܡܺܝܢܳܟ ܘܰܥܢܺܝܢܝ̱.<br> <sup>7</sup> ܐܰ‌ܠܳܗܳܐ ܡܡܰܠܶܠ ܒܩܽܘܕܫܶܗ. ܐܶܫܰܒܰܚ ܐܶܢܳܐ ܘܶܐܦܰܠܶܓ ܠܰܫܟܺܝܡ ܘܰܠܥܽܘܡܩܳܐ ܕܣܳܟܽܘܬ ܐܶܡܫܽܘܚ.<br> <sup>8</sup> ܕܺܝܠܝ̱ ܗܽܘ ܓܶܠܥܳܕ ܘܕܺܝܠܝ̱ ܗܽܘ ܡܢܰܫܶܐ. ܐܰܦܪܶܝܡ ܡܥܰܫܢܳܢܶܗ ܕܪܺܝܫܝ̱.<br> <sup>9</sup> ܝܺܗܽܘܕܳܐ ܡܰܠܟܝ̱ ܘܡܽܘܐܳܒ ܩܰܕܣܳܐ ܕܰܫܝܳܓܬܝ̱. ܥܰܠ ܐܰܕܽܘܡ ܐܶܫܪܶܐ ܡܣܳܢܰܝ̈ ܘܥܰܠ ܦܠܶܫܬ ܐܶܩܥܶܐ.<br> <sup>10</sup> ܡܰܢܽܘ ܢܰܘܒܠܰܢܝ̱ ܠܰܩܪܺܝܬܳܐ ܥܰܫܺܝܢܬܳܐ ܘܡܰܢܽܘ ܢܕܰܒܪܰܢܝ̱ ܥܕܰܡܳܐ ܠܰܐܕܽܘܡ.<br> <sup>11</sup> ܕܗܳܐ ܐܰܢ̱ܬ ܐܰ‌ܠܳܗܳܐ ܛܥܰܝܬܳܢ ܘܠܳܐ ܢܳܦܶܩ ܐܰܢ̱ܬ ܒܚܰܝܠܰܢ.<br> <sup>12</sup> ܗܰܒ ܠܰܢ ܚܰܝܠܳܐ ܥܰܠ ܒܥܶܠܕ̈ܒܳܒܰܝܢ ܡܶܛܽܠ ܕܰܣܪܺܝܩ ܗܽܘ ܦܽܘܪܩܳܢܶܗ ܕܒܰܪܢܳܫܳܐ.<br> <sup>13</sup> ܐܰ‌ܠܳܗܳܐ ܢܰܩܢܶܝܢ ܚܰܝܠܳܐ ܘܗܽܘ ܢܕܽܘܫ ܠܰܒܥܶܠܕ̈ܒܳܒܰܝܢ.</span></p>

<p>&nbsp;</p>
<h1><span> <a name="_Toc512113287"></a>. 109  ܡܰܙܡܽܘܪܳܐ. ܩܛ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰ‌ܠܳܗܳܐ ܕܬܶܫܒܽܘܚܬܝ̱ ܠܳܐ ܬܶܫܬܽܘܩ.<br> <sup>2</sup> ܡܶܛܽܠ ܕܦܽܘܡܶܗ ܕܪܰܫܺܝܥܳܐ ܘܦܽܘܡܶܗ ܕܢܰܟܽܘܠܬܳܢܳܐ ܐܶܬܦܬܰܚ ܥܠܰܝ.<br> <sup>3</sup> ܡܰܠܶܠܘ̱ ܥܰܡܝ̱ ܒܠܶܫܳܢܳܐ ܕܰܓܳܠܳܐ ܘܰܒܩܳܠܳܐ ܕܣܶܢܶܐܬܳܐ ܘܶܐܬܟܰܬܰܫܘ̱ ܥܰܡܝ̱ ܣܪܺܝܩܳܐܺܝܬ.4 ܘܰܚܠܳܦ ܪܶܚܡܰܬܝ̱ ܣܰܩܪܽܘܢܝ̱ ܘܶܐܢܳܐ ܡܨܰܠܶܐ ܗ̱ܘܺܝܬ ܥܠܰܝܗܽܘܢ.<br> <sup>5</sup> ܦܰܪܥܽܘܢܝ̱ ܒܺܝܫܬܳܐ ܚܠܳܦ ܛܳܒܬܳܐ ܘܣܶܢܶܐܬܳܐ ܚܠܳܦ ܪܶܚܡܬܳܐ.<br> <sup>6</sup> ܦܩܽܘܕ ܥܠܰܝܗܽܘܢ ܥܰܘܠܳܐ ܘܣܳܛܳܢܳܐ ܢܩܽܘܡ ܡܶܢ ܝܰܡܺܝܢܗܽܘܢ.<br> <sup>7</sup> ܘܡܳܐ ܕܡܶܬܕܺܝܢܺܝܢ ܢܶܦܩܽܘܢ ܟܰܕ ܚܰܝܳܒܺܝܢ ܘܰܨܠܽܘܬܗܽܘܢ ܬܶܗܘܶܐ ܚܛܺܝܬܳܐ.<br> <sup>8</sup> ܢܶܗܘܽܘܢ ܝܰܘܡܰܝ̈ܗܽܘܢ ܙܥܽܘܖ̈ܺܝܢ ܘܡܶܕܶܡ ܕܡܰܛܰܪ ܠܗܽܘܢ ܐ̱ܚܖ̈ܳܢܶܐ ܢܶܣܒܽܘܢ.<br> <sup>9</sup> ܢܶܗܘܽܘܢ ܒܢܰܝ̈ܗܽܘܢ ܝܰܬܡ̈ܶܐ ܘܢܶܫܰܝ̈ܗܽܘܢ ܐܰܖ̈ܡܠܳܬܳܐ.<br> <sup>10 </sup>ܢܩܽܘܡ ܡܳܪܶܐ ܚܰܘܒܳܐ ܥܰܠ ܟܽܠ ܕܺܐܝܬ ܠܗܽܘܢ ܘܢܶܒܨܽܘܢ ܢܽܘܟܖ̈ܳܝܶܐ ܚܰܝܠܗܽܘܢ.<br> <sup>11 </sup>ܘܠܳܐ ܢܶܗܘܶܐ ܠܗܽܘܢ ܡܪܰܚܡܳܢܳܐ ܘܠܳܐ ܢܶܗܘܶܐ ܕܰܡܪܰܚܶܡ ܥܰܠ ܝܰܬܡܰܝ̈ܗܽܘܢ.<br> <sup>12</sup> ܬܶܗܘܶܐ ܚܰܪܬܗܽܘܢ ܠܰܐܒܕܳܢܳܐ ܘܰܠܕܳܪܳܐ ܐ̱ܚܪܳܝܳܐ ܢܶܬܥܛܶܐ ܫܶܡܗܽܘܢ.<br> <sup>13</sup> ܢܶܬܕܟܰܪ ܥܰܘܠܳܐ ܕܰܐܒܳܗܰܝ̈ܗܽܘܢ ܘܰܚܛܳܗ̈ܶܐ ܕܶܐܡ̈ܗܳܬܗܽܘܢ ܠܳܐ ܢܶܬܥܛܽܘܢ.<br> <sup>14</sup> ܐܶܠܳܐ ܢܶܗܘܽܘܢ ܩܕܳܡ ܡܳܪܝܳܐ ܒܟܽܠܙܒܰܢ ܘܢܰܘܒܶܕ ܡܶܢ ܐܰܪܥܳܐ ܕܽܘܟܪܳܢܗܽܘܢ.<br> <sup>15</sup> ܥܰܠ ܕܠܳܐ ܥܶܗܰܕܘ ܠܡܶܥܒܰܕ ܛܳܒܬܳܐ ܘܰܪܕܰܦܘ ܠܡܶܣܟܺܢܳܐ ܘܰܠܒܳܝܫܳܐ ܘܠܰܕܡܰܟܐܰܒ ܠܶܒܶܗ ܠܡܰܘܬܳܐ.<br> <sup>16</sup> ܪܚܶܡܘ ܠܰܘ̈ܛܳܬܳܐ ܘܠܳܐ ܨܒܰܘ ܒܒܽܘܖ̈ܟܳܬܳܐ. ܘܰܠܒܶܫܘ ܠܰܘ̈ܛܳܬܳܐ ܐܰܝܟ ܙܰܝܢܳܐ.<br> <sup>17</sup> ܘܥ̣ܰܠ̈ܝ ܒܗܽܘܢ ܐܰܝܟ ܡܰܝ̈ܳܐ ܘܰܐܝܟ ܡܶܫܚܳܐ ܒܓܰܖ̈ܡܰܝܗܽܘܢ.<br> <sup>18</sup> ܬܶܗܘܶܐ ܠܗܽܘܢ ܐܰܝܟ ܡܰܪܛܽܘܛܳܐ ܕܡܶܬܟܰܣܶܝܢ ܘܰܐܝܟ ܐܶܣܳܪ ܚܰܨ̈ܶܐ ܒܟܽܠܙܒܰܢ.<br> <sup>19 </sup>ܗܳܢܰܘ ܥܒܳܕܳܐ ܕܰܐܝܠܶܝܢ ܕܣܳܩܪܺܝܢ ܠܡܳܪܝܳܐ ܘܕܰܐܝܠܶܝܢ ܕܰܡܡܰܠܠܺܝܢ ܒܺܝܫܬܳܐ ܥܰܠ ܢܰܦܫܝ̱.<br> <sup>20 </sup>ܘܰܐܢ̱ܬ ܡܳܪܝܳܐ ܥܒܶܕ ܥܰܡܝ̱ ܡܶܛܽܠ ܫܡܳܟ. ܡܶܛܽܠ ܕܛܳܒܳܐ ܗ̱ܝ ܛܰܝܒܽܘܬܳܟ ܦܰܨܳܢܝ̱.<br> <sup>21 </sup>ܡܶܛܽܠ ܕܡܶܣܟܺܢܳܐ ܐ̱ܢܳܐ ܘܒܳܝܫܳܐ ܘܠܶܒܝ̱ ܐܶܬܕܰܠܰܚ ܒܓܰܘܝ̱.<br> <sup>22 </sup>ܘܰܐܝܟ ܛܶܠܳܠܳܐ ܐܶܬܖ̈ܟܶܢܝ ܗܶܠܟ̈ܳܬܝ̱ ܘܶܐܬܢܰܦܨܶܬ ܐܰܝܟ ܩܰܡܨܳܐ.<br> <sup>23 </sup>ܘܒܽܘܖ̈ܟܰܝ ܐܶܬܟܖ̈ܰܗܝ ܡܶܢ ܨܰܘܡܳܐ ܘܒܶܣܪܝ̱ ܢܚܶܒ ܡܶܢ ܡܶܫܚܳܐ.<br> <sup>24 </sup>ܘܶܐܢܳܐ ܗܘܺܝܬ ܠܗܽܘܢ ܠܚܶܣܕܳܐ. ܚܙܰܐܢܝ̱ ܘܰܐܢܺܝܕܘ ܒܖ̈ܺܝܫܰܝܗܽܘܢ.<br> <sup>25 </sup>ܥܰܕܰܪܰܝܢܝ̱ ܡܳܪܝܳܐ ܐܰܠܳܗܝ ܘܰܦܪܽܘܩܰܝܢܝ̱ ܐܰܝܟ ܛܰܝܒܽܘܬܳܟ.<br> <sup>26 </sup>ܕܢܶܕܥܽܘܢ ܕܕܺܝܠܳܟ ܗܺܝ ܗܳܕܶܐ ܘܰܐܢ̱ܬ ܥܒܰܕܬܳܗ̇.<br> <sup>27 </sup>ܢܶܬܬܠܺܝܛܽܘܢ ܗܶܢܽܘܢ ܘܰܐܢ̱ܬ ܬܶܬܒܰܪܰܟ ܘܥܰܒܕܳܟ ܢܶܚܕܶܐ.<br> <sup>28 </sup>ܢܶܠܒܫܽܘܢ ܒܶܗܬܬܳܐ ܐܰܝܠܶܝܢ ܕܣܳܩܪܺܝܢ ܗ̱ܘܰܘ ܠܺܝ ܘܢܶܬܥܰܛܦܽܘܢܳܗ̇ ܐܰܝܟ ܦܪܺܝܣܳܐ.<br> <sup>29 </sup>ܐܰܘܕܶܐ ܠܡܳܪܝܳܐ ܒܦܽܘܡܝ̱ ܘܒܰܝܢܳܬ ܣܰܓܺܝ̈ܐܶܐ ܐܶܫܰܒܚܺܝܘܗܝ̱.<br> <sup>30 </sup>ܡܶܛܽܠ ܕܩܳܡ ܡܶܢ ܝܰܡܺܝܢܶܗ ܕܒܳܝܫܳܐ ܠܡܶܦܪܰܩ ܢܰܦܫܶܗ ܡܶܢ ܕܺܝܢܳܐ.</span></p>

<p>&nbsp;</p>
<h1><span> <a name="_Toc512113288"></a>. 110  ܡܰܙܡܽܘܪܳܐ. ܩܝ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܶܡܰܪ ܡܳܪܝܳܐ ܠܡܳܪܝ̱ ܕܬܶܒ ܠܳܟ ܡܶܢ ܝܰܡܺܝܢܝ̱ ܥܕܰܡܳܐ ܕܶܐܣܺܝܡ ܒܥܶܠܕ̈ܒܳܒܰܝܟ ܟܽܘܒܫܳܐ ܠܖ̈ܶܓܠܰܝܟ.<br> <sup>2</sup> ܚܽܘܛܪܳܐ ܕܥܽܘܫܢܳܐ ܢܫܰܕܰܪ ܠܳܟ ܡܳܪܝܳܐ ܡܶܢ ܨܶܗܝܽܘܢ ܘܢܶܫܬܰܠܰܛ ܒܰܒܥܶܠܕ̈ܒܳܒܰܝܟ.<br> <sup>3</sup> ܥܰܡܳܟ ܡܫܰܒܚܳܐ ܒܝܰܘܡܳܐ ܕܚܰܝܠܳܐ ܒܗܶܕܖ̈ܰܝ ܩܽܘܕܫܳܐ ܡܶܢ ܡܰܪܒܥܳܐ ܡܶܢ ܩܕܺܝܡ ܠܳܟ ܛܰܠܝܳܐ ܝܺܠܶܕܬܳܟ.<br> <sup>4</sup> ܝܺܡܳܐ ܡܳܪܝܳܐ ܘܠܳܐ ܢܟܰܕܶܒ ܕܰܐܢ̱ܬ ܗܽܘ ܟܽܘܡܪܳܐ ܠܥܳܠܰܡ ܒܰܕܡܽܘܬܶܗ ܕܡܰܠܟܺܝܙܕܶܩ.<br> <sup>5</sup> ܡܳܪܝܳܐ ܥܰܠ ܝܰܡܺܝܢܳܟ ܬܰܒܰܪ ܒܝܰܘܡܳܐ ܕܪܽܘܓܙܶܗ ܡܰܠ̈ܟܶܐ.<br> <sup>6</sup> ܢܕܽܘܢ ܠܥܰܡ̈ܡܶܐ ܘܢܶܡܠܶܐ ܫܠܰܕ̈ܶܐ ܘܢܶܦܣܽܘܩ ܪܺܝܫܳܐ ܕܣܰܓܺܝ̈ܐܶܐ ܒܰܐܪܥܳܐ.<br> <sup>7</sup> ܘܡܶܢ ܢܰܚܠܳܐ ܒܽܐܘܪܚܳܐ ܢܶܫܬܶܐ. ܡܶܛܽܠ ܗܳܢܳܐ ܢܶܬܬܪܺܝܡ ܪܺܝܫܶܗ.</span></p>

<p>&nbsp;</p>
<h1><span> <a name="_Toc512113289"></a>. 111  ܡܰܙܡܽܘܪܳܐ. ܩܝܐ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܶܐ ܠܡܳܪܝܳܐ ܡܶܢ ܟܽܠܶܗ ܠܶܒܝ̱ ܒܡܶܠܟܳܐ ܕܰܬܖ̈ܺܝܨܶܐ ܒܥܺܕܬܳܐ.<br> <sup>2</sup> ܖ̈ܰܘܪܒܺܝܢ ܥܒܳܕܰܘ̈ܗܝ̱ ܕܡܳܪܝܳܐ ܘܡܶܬܒܥܶܝܢ ܠܟܽܠ ܕܨܳܒܶܝܢ ܒܗܽܘܢ.<br> <sup>3</sup> ܡܫܰܒܚܺܝܢ ܘܖ̈ܰܘܪܒܺܝܢ ܥܒܳܕܰܘ̈ܗܝ ܘܙܰܕܺܝܩܽܘܬܶܗ ܩܰܝܳܡܳܐ ܠܥܳܠܰܡ.4 ܥܽܘܗܕܳܢܳܐ ܝܰܗܒ ܠܬܶܕܡܖ̈ܳܬܶܗ ܡܪܰܚܡܳܢ ܗܽܘ ܘܰܡܪܰܚܦܳܢ ܡܳܪܝܳܐ.<br> <sup>5</sup> ܡܶܐܟܽܘܠܬܳܐ ܝܰܗܒ ܠܕܳܚ̈ܠܰܘܗܝ̱ ܘܡܶܬܕܟܰܪ ܠܥܳܠܰܡ ܩܝܳܡܶܗ.<br> <sup>6</sup> ܚܰܝܠܳܐ ܕܒܰܥܒܳܕܰܘ̈ܗܝ̱ ܚܰܘܺܝ ܠܥܰܡܶܗ ܕܢܶܬܶܠ ܠܗܽܘܢ ܝܳܪܬܽܘܬܳܐ ܕܥܰܡ̈ܡܶܐ.<br> <sup>7</sup> ܥܒܳܕ ܐܺܝ̈ܕܰܘܗܝ ܩܽܘܫܬܳܐ ܘܕܺܝܢܳܐ. ܩܰܝܳܡܺܝܢ ܠܥܳܠܰܡ ܥܳܠܡܺܝܢ.<br> <sup>8</sup> ܘܰܡܫܰܪܪܺܝܢ ܟܽܠܗܽܘܢ ܦܽܘܩ̈ܕܳܢܰܘܗܝ̱ ܘܰܥܒܺܝܕܺܝܢ ܒܙܰܕܺܝܩܽܘܬܳܐ ܘܰܒܩܽܘܫܬܳܐ.<br> <sup>9</sup> ܦܽܘܪܩܳܢܳܐ ܫܰܕܰܪ ܠܥܰܡܶܗ ܘܡܶܬܕܟܰܪ ܠܥܳܠܰܡ ܩܝܳܡܶܗ. ܩܰܕܺܝܫ ܗܽܘ ܘܰܕܚܺܝܠ ܫܡܶܗ.<br> <sup>10 </sup>ܪܺܝܫ ܚܶܟܡܬܳܐ ܕܶܚܠܬܶܗ ܕܡܳܪܝܳܐ. ܘܣܽܘܟܳܠܳܐ ܛܳܒܳܐ ܠܥܳܒܽܘܕܶܗ. ܘܬܶܫܒܽܘܚܬܶܗ ܩܰܝܳܡܳܐ ܠܥܳܠܰܡ.</span></p>

<p>&nbsp;</p>
<h1><span> <a name="_Toc512113290"></a>. 112  ܡܰܙܡܽܘܪܳܐ. ܩܝܒ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܛܽܘܒܰܘܗܝ̱ ܠܓܰܒܪܳܐ ܕܕܳܚܶܠ ܡܶܢ ܡܳܪܝܳܐ ܘܰܙܗܺܝܪ ܒܦܽܘܩܕܳܢܰܘ̈ܗܝ̱.<br> <sup>2</sup> ܢܶܗܘܶܐ ܚܰܝܠܬܳܢ ܙܰܪܥܶܗ ܒܰܐܪܥܳܐ ܘܢܶܬܒܰܪܰܟ ܒܕܳܪܳܐ ܕܙܰܕܺܝ̈ܩܶܐ.<br> <sup>3</sup> ܩܶܢܝܳܢܳܐ ܘܥܽܘܬܪܳܐ ܢܶܣܓܶܐ ܒܒܰܝܬܶܗ ܘܙܰܕܺܝܩܽܘܬܶܗ ܬܩܽܘܡ ܠܥܳܠܰܡ.<br> <sup>4</sup> ܕܢܰܚ ܢܽܘܗܪܳܐ ܒܚܶܫܽܘܟܳܐ ܠܰܬܖ̈ܺܝܨܶܐ ܘܰܡܪܰܚܶܡ ܥܰܠ ܙܰܕܺܝ̈ܩܶܐ.<br> <sup>5</sup> ܛܳܒ ܗܽܘ ܓܰܒܪܳܐ ܕܰܡܪܰܚܶܡ ܘܡܰܘܙܶܦ ܘܰܡܣܰܝܒܰܪ ܡܶܠܰܘ̈ܗܝ̱ ܒܕܺܝܢܳܐ.<br> <sup>6</sup> ܘܰܠܥܳܠܰܡ ܠܳܐ ܢܙܽܘܥ. ܕܽܘܟܪܳܢܳܐ ܠܥܳܠܰܡ ܢܶܗܘܶܐ ܠܙܰܕܺܝܩܳܐ.<br> <sup>7</sup> ܘܡܶܢ ܛܶܒܳܐ ܒܺܝܫܳܐ ܠܳܐ ܢܶܕܚܰܠ ܕܡܰܬܩܰܢ ܠܶܒܶܗ ܬܟܺܝܠ ܥܰܠ ܐܰ‌ܠܳܗܳܐ.<br> <sup>8</sup> ܘܰܡܫܰܪܰܪ ܠܶܒܶܗ ܘܠܳܐ ܕܳܚܶܠ ܥܕܰܡܳܐ ܕܚܳܙܶܐ ܒܰܒܥܶܠܕ̈ܒܳܒܰܘܗܝ̱.<br> <sup>9</sup> ܒܰܕܰܪ ܘܝܰܗܒ ܠܒܳܝ̈ܫܶܐ ܘܙܰܕܺܝܩܽܘܬܶܗ ܩܰܝܳܡܳܐ ܠܥܳܠܰܡ ܥܳܠܡܺܝܢ ܘܩܰܪܢܶܗ ܬܶܬܪܺܝܡ ܒܫܽܘܒܚܳܐ.<br> <sup>10</sup> ܥܰܘܳܠܳܐ ܢܶܚܙܶܐ ܘܢܶܪܓܰܙ ܘܫܶܢܰܘ̈ܗܝ̱ ܢܚܰܪܶܩ ܘܢܶܬܕܰܠܰܚ ܘܪܶܓܬܳܐ ܕܖ̈ܰܫܺܝܥܶܐ ܬܺܐܒܰܕ.</span></p>

<p>&nbsp;</p>
<h1><span> <a name="_Toc512113291"></a>. 113  ܡܰܙܡܽܘܪܳܐ. ܩܝܓ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ ܥܰܒܕܰܘ̈ܗܝ ܕܡܳܪܝܳܐ ܫܰܒܰܚܘ ܠܰܫܡܶܗ ܕܡܳܪܝܳܐ.<br> <sup>2</sup> ܢܶܗܘܶܐ ܫܡܶܗ ܕܡܳܪܝܳܐ ܡܒܰܪܰܟ ܡܶܢ ܥܳܠܰܡ ܘܰܥܕܰܡܳܐ ܠܥܳܠܰܡ.<br> <sup>3</sup> ܡܶܢ ܡܰܕܢܳܚܰܘ̈ܗܝ̱ ܕܫܶܡܫܳܐ ܘܰܥܕܰܡܳܐ ܠܡܰܥܖ̈ܳܒܰܘܗܝ ܪܰܒ ܗܽܘ ܫܡܶܗ ܕܡܳܪܝܳܐ.<br> <sup>4</sup> ܘܪܳܡ ܥܰܠ ܟܽܠܗܽܘܢ ܥܰܡ̈ܡܶܐ ܡܳܪܝܳܐ ܘܥܰܠ ܫܡܰܝܳܐ ܐܺܝܩܳܪܶܗ.<br> <sup>5</sup> ܡܰܢܽܘ ܐܰܝܟ ܡܳܪܝܳܐ ܐܰܠܳܗܰܢ ܕܝܳܬܶܒ ܒܪܰܘܡܳܐ ܘܚܳܙܶܐ ܒܥܽܘܡܩܳܐ ܒܰܫܡܰܝܳܐ ܘܒܰܐܪܥܳܐ.<br> <sup>6</sup> ܡܪܺܝܡ ܡܶܢ ܩܺܩܰܠܬܳܐ ܠܒܳܝܫܳܐ.<br> <sup>7</sup> ܕܢܰܘܬܒܺܝܘܗܝ̱ ܥܰܡ ܪܰܘܖ̈ܒܳܢܶܐ ܕܥܰܡܳܐ.<br> <sup>8</sup> ܡܰܘܬܶܒ ܥܩܰܪܬܳܐ ܒܒܰܝܬܳܐ ܘܶܐܡܳܐ ܕܰܒܢܰܝ̈ܳܐ ܟܰܕ ܚܳܕܝܳܐ.</span></p>

<p>&nbsp;</p>
<h1><span> <a name="_Toc512113292"></a>. 114  ܡܰܙܡܽܘܪܳܐ. ܩܝܕ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܟܰܕ ܢܳܦܶܩ ܐܺܝܣܪܳܐܝܠ ܡܶܢ ܡܶܨܪܶܝܢ ܘܰܕܒܶܝܬ ܝܰܥܩܽܘܒ ܡܶܢ ܥܰܡܳܐ ܠܳܥܽܘܙܳܐ.2 ܗܘܳܐ ܝܺܗܽܘܕܳܐ ܩܽܘܕܫܶܗ ܘܺܐܝܣܪܳܐܝܠ ܬܶܫܒܽܘܚܬܶܗ.<br> <sup>3</sup> ܝܰܡܳܐ ܚܙܳܝܗܝ̱ ܘܰܥܪܰܩ. ܘܝܽܘܪܕܢܳܢ ܗܦܰܟ ܠܒܶܣܬܪܶܗ.4 ܛܽܘܖ̈ܶܐ ܪܰܩܶܕܘ ܐܰܝܟ ܐܰܝ̈ܠܶܐ. ܘܖ̈ܳܡܳܬܳܐ ܐܰܝܟ ܐܶܡܖ̈ܶܐ ܕܥܳܢ̈ܳܐ.<br> <sup>5</sup> ܡܳܐ ܠܳܟ ܝܰܡܳܐ ܕܰܥܪܰܩܬ ܘܝܽܘܪܕܢܳܢ ܕܰܗܦܰܟܬ ܠܒܶܣܬܪܳܟ.<br> <sup>6</sup> ܘܛܽܘܖ̈ܶܐ ܕܪܰܩܶܕܬܽܘܢ ܐܰܝܟ ܐܰܝ̈ܠܶܐ ܘܖ̈ܳܡܳܬܳܐ ܐܰܝܟ ܐܶܡܖ̈ܶܐ ܕܥܳܢ̈ܳܐ. ܡܶܢ ܩܕܳܡ ܡܳܪܝܳܐ ܙܳܥܰܬ ܐܰܪܥܳܐ.<br> <sup>7</sup> ܡܶܢ ܩܕܳܡ ܐܰܠܳܗܶܗ ܕܝܰܥܩܽܘܒ.<br> <sup>8</sup> ܕܰܗܦܰܟ ܛܰܪܳܢܳܐ ܠܶܐܓ̈ܡܶܐ ܕܡܰܝ̈ܳܐ. ܘܟܺܐܦܳܐ ܫܰܪܺܝܪܬܳܐ ܠܡܰܒܽܘ̈ܥܶܐ ܕܡܰܝ̈ܳܐ.<br> <sup>9</sup> ܠܳܐ ܠܰܢ ܡܳܪܝܳܐ ܠܳܐ ܠܰܢ. ܐܶܠܳܐ ܠܰܫܡܳܟ ܩܰܕܺܝܫܳܐ ܗܰܒ ܐܺܝܩܳܪܳܐ ܥܰܠ ܛܰܝܒܽܘܬܳܟ ܘܥܰܠ ܩܽܘܫܬܳܟ.<br> <sup>10</sup> ܕܠܳܐ ܢܺܐܡܪܽܘܢ ܥܰܡ̈ܡܶܐ ܐܰܝܟܰܘ ܐܰܠܳܗܗܽܘܢ.<br> <sup>11</sup> ܐܰܠܳܗܰܢ ܒܰܫܡܰܝܳܐ ܗܽܘ ܘܟܽܠ ܕܨܳܒܶܐ ܥܳܒܶܕ.<br> <sup>12</sup> ܦܬܰܟܖ̈ܶܐ ܕܥܰܡ̈ܡܶܐ ܣܺܐܡܳܐ ܘܕܰܗܒܳܐ ܥܒܳܕ ܐܺܝܕܰܝ̈ܳܐ ܕܒܰܪܢܳܫܳܐ.<br> <sup>13</sup> ܦܽܘ̈ܡܶܐ ܐܺܝܬ ܠܗܽܘܢ ܘܠܳܐ ܡܡܰܠܠܺܝܢ. ܥܰܝ̈ܢܶܐ ܐܺܝܬ ܠܗܽܘܢ ܘܠܳܐ ܚܳܙܶܝܢ.<br> <sup>14</sup> ܐܶܕܢ̈ܶܐ ܐܺܝܬ ܠܗܽܘܢ ܘܠܳܐ ܫܳܡܥܺܝܢ. ܢܚܺܝܖ̈ܶܐ ܐܺܝܬ ܠܗܽܘܢ ܘܠܳܐ ܡܪܺܝܚܺܝܢ.<br> <sup>15</sup> ܒܺܐܝ̈ܕܰܝܗܽܘܢ ܠܳܐ ܡܳܝܫܺܝܢ ܘܰܒܖ̈ܶܓܠܰܝܗܽܘܢ ܠܳܐ ܡܗܰܠܟܺܝܢ ܘܠܳܐ ܡܡܰܠܠܺܝܢ ܒܓܰܓܖ̈ܳܬܗܽܘܢ.<br> <sup>16</sup> ܐܰܟܘܳܬܗܽܘܢ ܢܶܗܘܽܘܢ ܥܳܒܽܘ̈ܕܰܝܗܽܘܢ ܘܟܽܠ ܕܰܬܟܺܝܠܺܝܢ ܥܠܰܝܗܽܘܢ.<br> <sup>17</sup> ܕܒܶܝܬ ܝܺܣܪܳܐܶܝܠ ܬܟܺܝܠܺܝܢ ܥܰܠ ܡܳܪܝܳܐ. ܗܽܘܝܽܘ ܥܳܕܽܘܪܗܽܘܢ ܘܰܡܣܰܝܥܳܢܗܽܘܢ.<br> <sup>18</sup> ܕܒܶܝܬ ܐܰܗܪܽܘܢ ܬܟܺܝܠܺܝܢ ܥܰܠ ܡܳܪܝܳܐ. ܗܽܘܝܽܘ ܥܳܕܽܘܪܗܽܘܢ ܘܰܡܣܰܝܥܳܢܗܽܘܢ.<br> <sup>19</sup> ܕܳܚ̈ܠܰܘܗܝ ܕܡܳܪܝܳܐ ܬܟܺܝܠܺܝܢ ܥܰܠ ܡܳܪܝܳܐ. ܗܽܘܝܽܘ ܥܳܕܽܘܪܗܽܘܢ ܘܰܡܣܰܝܥܳܢܗܽܘܢ.<br> <sup>20</sup> ܡܳܪܝܳܐ ܥܰܗܕܰܢ ܘܒܰܪܟܰܢ. ܢܒܰܪܶܟ ܠܰܕܒܶܝܬ ܐܺܝܣܪܳܐܝܠ. ܢܒܰܪܶܟ ܠܰܕܒܶܝܬ ܐܰܗܪܽܘܢ.<br> <sup>21</sup> ܢܒܰܪܶܟ ܡܳܪܝܳܐ ܠܕܳܚ̈ܠܰܘܗܝ̱ ܙܥܽܘܖ̈ܶܐ ܥܰܡ ܖ̈ܰܘܪܒܶܐ.<br> <sup>22</sup> ܢܰܘܣܶܦ ܥܠܰܝܟܽܘܢ ܡܳܪܝܳܐ. ܥܠܰܝܟܽܘܢ ܘܥܰܠ ܒܢܰܝ̈ܟܽܘܢ.<br> <sup>23</sup> ܒܪܺܝܟܺܝܢ ܐܢ̱ܬܽܘܢ ܠܡܳܪܝܳܐ ܗܰܘ ܕܰܥܒܰܕ ܫܡܰܝܳܐ ܘܰܐܪܥܳܐ.<br> <sup>24</sup> ܫܡܰܝ̈ ܫܡܰܝܳܐ ܕܡܳܪܝܳܐ ܘܰܐܪܥܳܐ ܝܰܗܒܳܗ̇ ܠܰܒܢܰܝ̈ܢܳܫܳܐ.<br> <sup>25</sup> ܠܳܐ ܡܺܝ̈ܬܶܐ ܢܫܰܒܚܽܘܢ ܠܡܳܪܝܳܐ ܐܳܦܠܳܐ ܟܽܠ ܢܳܚ̈ܬܰܝ ܚܶܫܽܘܟܳܐ.<br> <sup>26</sup> ܚܢܰܢ ܕܶܝܢ ܢܒܰܪܶܟ ܠܡܳܪܝܳܐ ܡܶܟܺܝܠ ܘܰܥܕܰܡܳܐ ܠܥܳܠܰܡ.</span></p>

<p>&nbsp;</p>
<h1><span> <a name="_Toc512113293"></a>. 115  ܡܰܙܡܽܘܪܳܐ. ܩܝܗ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܪܶܚܡܶܬ ܕܢܶܫܡܰܥ ܡܳܪܝܳܐ ܩܳܠܳܐ ܕܒܳܥܽܘܬܝ̱.<br><sup>2</sup>  ܘܢܶܨܠܶܐ ܐܶܕܢܶܗ ܠܘܳܬܝ̱ ܒܝܰܘܡܳܐ ܕܶܐܩܪܶܝܘܗܝ̱.<br> <sup>3</sup> ܡܶܛܽܠ ܕܚܰܕܪܽܘܢܝ̱ ܚܶܒ̈ܠܶܐ ܕܡܰܘܬܳܐ ܐܘܠܨ̈ܳܢܶܐ ܕܰܫܝܽܘܠ ܡܰܛܝܽܘܢܝ̱. ܐܽܘܠܨܳܢܳܐ ܘܕܽܘܘܳܢܳܐ ܐܶܫܟܚܶܬ.<br> <sup>4</sup> ܒܰܫܡܶܗ ܕܡܳܪܝܳܐ ܩܪܺܝܬ. ܐܽܘܢ ܡܳܪܝܳܐ ܦܰܨܳܗ̇ ܠܢܰܦܫܝ̱.<br> <sup>5</sup> ܡܪܰܚܡܳܢ ܐܰܢ̱ܬ ܡܳܪܝܳܐ ܘܙܰܕܺܝܩ ܘܰܐ‌ܠܳܗܳܐ ܐܰܢ̱ܬ ܡܪܰܚܡܳܢܳܐ.<br> <sup>6</sup> ܢܳܛܰܪ ܠܫܰܒܖ̈ܶܐ ܡܳܪܝܳܐ. ܡܰܟܟܰܢܝ̱ ܘܦܰܪܩܰܢܝ̱.<br> <sup>7</sup> ܐܶܬܦܢܳܝ ܢܰܦܫܝ̱ ܠܰܢܝܳܚܶܟܝ̱ ܡܶܛܽܠ ܕܡܳܪܝܳܐ ܦܰܪܥܶܟܝ̱.<br> <sup>8</sup> ܡܶܛܽܠ ܕܦܰܨܺܝ ܢܰܦܫܝ̱ ܡܶܢ ܡܰܘܬܳܐ ܘܖ̈ܶܓܠܰܝ ܡܶܢ ܫܳܖ̈ܥܳܬܳܐ.<br> <sup>9</sup> ܕܶܐܫܦܰܪ ܩܕܳܡܰܝܟ ܡܳܪܝܳܐ ܒܰܐܪܥܳܐ ܕܚܰܝ̈ܶܐ. <br> <sup>10</sup> ܗܰܝܡܢܶܬ ܘܡܰܠܠܶܬ ܘܶܐܬܡܰܟܟܶܬ ܛܒ.<br> <sup>11</sup> ܐܶܢܳܐ ܐܶܡܪܶܬ ܒܰܪܥܺܝܠܽܘܬܝ̱ ܕܟܽܠ ܒܰܪܢܳܫ ܕܰܓܳܠ.<br> <sup>12</sup> ܡܳܢܳܐ ܐܶܦܪܽܘܥ ܠܡܳܪܝܳܐ ܕܟܽܠܗܽܘܢ ܦܽܘܖ̈ܥܳܢܰܘܗܝ ܥܠܰܝ.<br> <sup>13</sup> ܟܳܣܳܐ ܕܦܽܘܪܩܳܢܳܐ ܐܶܩܰܒܶܠ ܘܒܰܫܡܶܗ ܕܡܳܪܝܳܐ ܐܶܩܪܶܐ.<br> <sup>14</sup> ܢܶܕܖ̈ܰܝ ܠܡܳܪܝܳܐ ܐܶܦܪܽܘܥ ܩܕܳܡ ܟܽܠܶܗ ܥܰܡܶܗ.<br> <sup>15</sup> ܝܰܩܺܝܪ ܗܽܘ ܒܥܰܝܢܰܘ̈ܗܝ̱ ܕܡܳܪܝܳܐ ܡܰܘܬܳܐ ܕܙܰܕܺܝܩܰܘ̈ܗܝ̱.<br> <sup>16</sup> ܐܳܘ ܡܳܪܝܳܐ ܐܶܢܳܐ ܥܰܒܕܳܟ. ܥܰܒܕܳܟ ܐ̱ܢܳܐ ܘܰܒܪܳܗ̇ ܕܰܐܡܬܳܟ. ܫܪܰܝܬ ܡܶܢܝ̱ ܐܰܣܽܘܖ̈ܰܝ.<br> <sup>17</sup> ܠܳܟ ܐܶܕܰܒܰܚ ܕܶܒܚ̈ܶܐ ܕܫܽܘܒܚܳܐ ܘܒܰܫܡܶܗ ܕܡܳܪܝܳܐ ܐܶܩܪܶܐ.<br> <sup>18</sup> ܢܶܕܖ̈ܰܝ ܠܡܳܪܝܳܐ ܐܶܦܪܽܘܥ ܩܕܳܡ ܟܽܠܶܗ ܥܰܡܶܗ.<br> <sup>19</sup> ܘܰܒܕܳܪܳܐ ܕܒܰܝܬܶܗ ܕܡܳܪܝܳܐ ܘܰܒܓܰܘܶܟܝ̱ ܐܽܘܪܺܫܠܶܡ.</span></p>
<p>&nbsp;</p>
<h1><span> <a name="_Toc512113294"></a>. 116  ܡܰܙܡܽܘܪܳܐ. ܩܝܘ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ̱ ܠܡܳܪܝܳܐ ܟܽܠܟܽܘܢ ܥܰܡ̈ܡܶܐ. ܫܰܒܚܳܝ̈ܗܝ̱ ܟܽܠܗܶܝܢ ܐܶܡܘ̈ܳܬܳܐ.<br> <sup>2</sup> ܡܶܛܽܠ ܕܥܶܫܢܰܬ ܥܠܰܝܢ ܛܰܝܒܽܘܬܶܗ. ܫܰܪܺܝܪܳܐܺܝܬ ܡܳܪܝܰܐ ܗ̱ܘ ܠܥܳܠܰܡ.</span></p>

<p>&nbsp;</p>
<h1><span> <a name="_Toc512113295"></a>. 117  ܡܰܙܡܽܘܪܳܐ. ܩܝܙ</span></h1>
<p>&nbsp;</p>

<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܰܘ ܠܡܳܪܝܳܐ ܕܛܳܒ ܗܽܘ ܘܰܠܥܳܠܰܡ ܖ̈ܰܚܡܰܘܗܝ̱.<br> <sup>2</sup> ܢܺܐܡܰܪ ܝܺܣܪܳܐܶܝܠ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>3</sup> ܢܺܐܡܪܽܘܢ ܕܒܶܝܬ ܐܰܗܪܽܘܢ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>4</sup> ܢܺܐܡܪܽܘܢ ܕܳܚ̈ܠܰܘܗܝ̱ ܕܡܳܪܝܳܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>5</sup> ܡܶܢ ܐܽܘܠܨܳܢܳܐ ܩܪܺܝܬ ܠܡܳܪܝܳܐ ܘܰܥܢܳܢܝ̱ ܡܳܪܝܳܐ ܒܰܪܘܰܚܬܳܐ.<br> <sup>6</sup> ܡܳܪܝܳܐ ܡܥܰܕܪܳܢܝ̱ ܠܳܐ ܐܶܕܚܰܠ. ܡܳܢܳܐ ܥܳܒܶܕ ܠܺܝ ܒܰܪܢܳܫܳܐ.<br> <sup>7</sup> ܡܳܪܝܳܐ ܡܥܰܕܪܳܢܝ ܘܶܐܢܳܐ ܐܶܚܙܶܐ ܒܣܳܢ̈ܰܐܝ.<br> <sup>8</sup> ܛܳܒ ܠܡܶܬܬܟܳܠܽܘ ܥܰܠ ܡܳܪܝܳܐ ܛܳܒ ܡܶܢ ܕܰܠܡܶܬܬܟܳܠܽܘ ܥܰܠ ܒܰܪܢܳܫܳܐ.<br> <sup>9</sup> ܛܳܒ ܠܡܶܬܬܟܳܠܽܘ ܥܰܠ ܡܳܪܝܳܐ ܡܶܢ ܕܰܠܡܶܬܬܟܳܠܽܘ ܥܰܠ ܫܰܠܺܝܛܳܐ.<br> <sup>10</sup> ܟܽܠܗܽܘܢ ܥܰܡ̈ܡܶܐ ܚܰܕܪܽܘܢܝ̱ ܘܒܰܫܡܶܗ ܕܡܳܪܝܳܐ ܐܰܣܺܝܦܶܬ ܐܶܢܽܘܢ.<br> <sup>11</sup> ܐܶܬܟܰܪܟܽܘܢܝ̱ ܘܚܰܕܪܽܘܢܝ̱ ܘܒܰܫܡܶܗ ܕܡܳܪܝܳܐ ܐܰܣܺܝܦܶܬ ܐܶܢܽܘܢ.<br> <sup>12</sup> ܚܰܕܪܽܘܢܝ̱ ܐܰܝܟ ܕܶܒܽܘܖ̈ܶܐ ܘܰܕܥܶܟܘ̱ ܐܰܝܟ ܢܽܘܪܳܐ ܕܓ̈ܶܠܶܐ ܘܒܰܫܡܶܗ ܕܡܳܪܝܳܐ ܐܰܣܺܝܦܶܬ ܐܶܢܽܘܢ.<br> <sup>13</sup> ܐܶܬܕܚܺܝܬ ܕܶܐܣܬܚܶܦ ܘܶܐܦܶܠ ܘܡܳܪܝܳܐ ܥܰܕܪܰܢܝ̱.<br> <sup>14</sup> ܚܰܝܠܝ̱ ܘܫܽܘܒܚܝ̱ ܡܳܪܝܰܐ ܗ̱ܘ ܘܗܽܘ ܗܘܳܐ ܠܺܝ ܦܳܪܽܘܩܳܐ.<br> <sup>15</sup> ܩܳܠܳܐ ܕܫܽܘܒܚܳܐ ܘܰܕܦܽܘܪܩܳܢܳܐ ܒܡܰܫܟܢܳܐ ܕܙܰܕܺܝ̈ܩܶܐ.<br> <sup>16</sup> ܝܰܡܺܝܢܶܗ ܕܡܳܪܝܳܐ ܥܶܒܕܰܬ ܚܰܝܠܳܐ. ܝܰܡܺܝܢܶܗ ܕܡܳܪܝܳܐ ܐܰܪܺܝܡܬܰܢܝ̱. ܝܰܡܺܝܢܶܗ ܕܡܳܪܝܳܐ ܥܶܒܕܰܬ ܚܰܝܠܳܐ.<br> <sup>17</sup> ܘܠܳܐ ܐܶܡܽܘܬ. ܐܶܠܳܐ ܐܺܚܶܐ ܘܶܐܫܬܰܥܶܐ ܥܒܳܕܰܘ̈ܗܝ̱ ܕܡܳܪܝܳܐ.<br> <sup>18</sup> ܡܶܪܕܳܐ ܪܕܳܢܝ̱ ܡܳܪܝܳܐ ܘܰܠܡܰܘܬܳܐ ܠܳܐ ܐܰܫܠܡܰܢܝ̱.<br> <sup>19</sup> ܦܬܰܚ ܠܺܝ ܬܰܖ̈ܥܶܐ ܕܙܰܕܺܝܩܽܘܬܳܐ ܕܶܐܥܽܘܠ ܒܗܽܘܢ ܘܰܐܘܕܶܐ ܠܡܳܪܝܳܐ.<br> <sup>20</sup> ܗܳܢܰܘ ܬܰܪܥܶܗ ܕܡܳܪܝܳܐ ܕܙܰܕܺܝ̈ܩܶܐ ܥܳܐܠܶܝܢ ܒܶܗ.<br> <sup>21</sup> ܐܰܘܕܶܐ ܠܳܟ ܕܰܥܢܰܝܬܳܢܝ̱ ܘܰܗܘܰܝܬ ܠܺܝ ܦܳܪܽܘܩܳܐ.<br> <sup>22</sup> ܟܺܐܦܳܐ ܕܰܐܣܠܺܝܘ ܒܰܢ̈ܳܝܶܐ ܗܺܝ ܗܘܳܬ ܠܪܺܝܫܶܗ ܕܒܶܢܝܳܢܳܐ.<br> <sup>23</sup> ܡܶܢ ܩܕܳܡ ܡܳܪܝܳܐ ܗܘܳܬ ܗܳܕܶܐ ܘܬܶܕܡܽܘܪܬܳܐ ܗܺܝ ܒܥܰܝ̈ܢܰܝܢ.<br> <sup>24</sup> ܗܳܢܰܘ ܝܰܘܡܳܐ ܕܰܥܒܰܕ ܡܳܪܝܳܐ. ܬܰܘ ܢܕܽܘܨ ܘܢܶܚܕܶܐ ܒܶܗ.<br> <sup>25</sup> ܐܳܘ ܡܳܪܝܳܐ ܦܪܽܘܩܰܝܢܝ̱ ܐܳܘ ܡܳܪܝܳܐ ܦܰܨܳܢܝ̱.<br> <sup>26</sup> ܒܪܺܝܟ ܗܽܘ ܕܳܐܬܶܐ ܒܰܫܡܶܗ ܕܡܳܪܝܳܐ. ܒܰܪܶܟܢܳܟܽܘܢ ܡܶܢ ܒܰܝܬܶܗ ܕܡܳܪܝܳܐ.<br> <sup>27</sup> ܡܳܪܝܳܐ ܐܰܠܳܗܰܢ ܐܰܢܗܰܪ ܠܰܢ ܘܰܐܣܽܘܪ ܥܰܕܥܺܐܕܰܝ̈ܢ ܒܫܺܫ̈ܠܳܬܳܐ ܥܕܰܡܳܐ ܠܩܰܖ̈ܢܳܬܶܗ ܕܡܰܕܒܚܳܐ.<br> <sup>28</sup> ܐܰܠܳܗܝ ܐܰܢ̱ܬ ܐܰܘܕܶܐ ܠܳܟ. ܐܰܠܳܗܝ ܐܰܢ̱ܬ ܐܶܫܰܒܚܳܟ.<br> <sup>29</sup> ܐܰܘܕܰܘ ܠܡܳܪܝܳܐ ܕܛܳܒ ܗܽܘ ܘܰܠܥܳܠܰܡ ܛܰܝܒܽܘܬܶܗ.</span></p>

<p>&nbsp;</p>
<p>&nbsp;</p>
<p>&nbsp;</p>
<h1><span> <a name="_Toc512113296"></a>. 118  ܡܰܙܡܽܘܪܳܐ. ܩܝܚ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"> ܐ. <br> <sup>1</sup>. ܛܽܘܒܰܝܗܽܘܢ ܠܰܐܝܠܶܝܢ ܕܰܕܠܳܐ ܡܽܘܡ ܐܶܢܽܘܢ ܒܽܐܘܪܚܳܐ ܘܰܡܗܰܠܟܺܝܢ ܒܢܳܡܽܘܣܶܗ ܕܡܳܪܝܳܐ.<br> <sup>2</sup> ܛܽܘܒܰܝܗܽܘܢ ܠܰܐܝܠܶܝܢ ܕܢܳܛܪܺܝܢ ܣܳܗܕܽܘܬܶܗ ܘܰܒܟܽܠܶܗ ܠܶܒܗܽܘܢ ܒܳܥܶܝܢ ܠܶܗ.<br> <sup>3</sup> ܘܠܳܐ ܥܒܰܕܘ ܥܰܘܠܳܐ ܘܗܰܠܶܟܘ ܒܽܐܘܖ̈ܚܳܬܶܗ.<br> <sup>4</sup> ܐܰܢ̱ܬ ܦܩܰܕܬ ܕܢܶܛܪܽܘܢ ܦܽܘ̈ܩܕܳܢܰܝܟ ܪܰܘܪܒܳܐܺܝܬ.<br> <sup>5</sup> ܐܶܫܬܽܘܦ ܕܶܝܢ ܡܰܬܩ̈ܢܳܢ ܐܽܘܖ̈ܚܳܬܝ̱ ܕܶܐܛܰܪ ܦܽܘ̈ܩܕܳܢܰܝܟ.<br> <sup>6</sup> ܘܠܳܐ ܐܶܒܗܰܬ ܡܳܐ ܕܢܶܛܪܶܬ ܟܽܠܗܽܘܢ ܦܽܘ̈ܩܕܳܢܰܝܟ.<br> <sup>7</sup> ܐܰܘܕܶܐ ܠܳܟ ܒܰܬܪܺܝܨܽܘܬܶܗ ܕܠܶܒܝ̱ ܡܳܐ ܕܝܶܠܦܶܬ ܕܺܝ̈ܢܶܐ ܕܙܰܕܺܝܩܽܘܬܳܟ.<br> <sup>8</sup> ܦܽܘ̈ܩܕܳܢܰܝܟ ܢܶܛܪܶܬ ܠܳܐ ܬܰܪܦܶܝܢܝ̱ ܠܥܳܠܰܡ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܒ. <br> <sup>9</sup>. ܒܡܳܢܳܐ ܡܕܰܟܶܐ ܛܰܠܝܳܐ ܐܽܘܪܚܶܗ ܕܢܶܛܰܪ ܦܽܘ̈ܩܕܳܢܰܝܟ.<br> <sup>10</sup> ܒܟܽܠܶܗ ܠܶܒܝ̱ ܥܰܩܶܒܬܳܟ ܠܳܐ ܬܶܛܥܶܝܢܝ̱ ܡܶܢ ܦܽܘ̈ܩܕܳܢܰܝܟ.<br> <sup>11</sup> ܒܠܶܒܝ̱ ܛܰܫܺܝܬ ܡܶܠܰܝ̈ܟ ܕܠܳܐ ܐܶܚܛܶܐ ܠܳܟ.<br> <sup>12</sup> ܒܪܺܝܟ ܐܰܢ̱ܬ ܡܳܪܝܳܐ ܐܰܠܶܦܰܝܢܝ̱ ܦܽܘ̈ܩܕܳܢܰܝܟ.<br> <sup>13</sup> ܒܣܶܦ̈ܘܳܬ݂ܝ̱ ܬܢܺܝܬ ܟܽܠܗܽܘܢ ܕܺܝ̈ܢܶܐ ܕܙܰܕܺܝܩܽܘܬܳܟ.<br> <sup>14</sup> ܠܽܐܘܪܚܳܐ ܕܣܳܗܕܽܘܬܳܟ ܪܶܚܡܶܬ ܛܳܒ ܡܶܢ ܟܽܠܶܗ ܥܽܘܬܪܳܐ.<br> <sup>15</sup> ܒܦܽܘ̈ܩܕܳܢܰܝܟ ܪܢܺܝܬ ܘܝܶܕܥܶܬ ܐܽܘܖ̈ܚܳܬܳܟ.<br> <sup>16</sup> ܒܢܳܡܽܘܣܳܟ ܪܢܺܝܬ ܕܠܳܐ ܐܶܛܥܶܐ ܡܶܠܰܝ̈ܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܓ.<br> <sup>17</sup> ܥܢܺܝ ܠܥܰܒܕܳܟ ܕܺܐܚܶܐ ܘܶܐܛܰܪ ܡܶܠܰܝ̈ܟ.<br> <sup>18</sup> ܓܠܺܝ ܥܰܝ̈ܢܰܝ ܕܶܐܚܙܶܐ ܬܶܕܡܖ̈ܳܬܳܐ ܕܰܒܢܳܡܽܘܣܳܟ.<br> <sup>19</sup> ܥܳܡܽܘܪܳܐ ܐ̱ܢܳܐ ܥܰܡܳܟ ܠܳܐ ܬܛܰܫܶܐ ܡܶܢܝ̱ ܦܽܘ̈ܩܕܳܢܰܝܟ.<br> <sup>20</sup> ܨܒܳܬ ܢܰܦܫܝ̱ ܘܶܐܬܪܰܓܪܓܰܬ ܠܕܺܝ̈ܢܰܝܟ ܒܟܽܠܙܒܰܢ.<br> <sup>21</sup> ܟܐܰܝܬ ܒܥܰܡ̈ܡܶܐ ܘܠܺܝܛܺܝܢ ܐܶܢܽܘܢ ܐܰܝܠܶܝܢ ܕܛܳܥܶܝܢ ܡܶܢ ܦܽܘ̈ܩܕܳܢܰܝܟ.<br> <sup>22</sup> ܐܰܥܒܰܪ ܡܶܢܝ̱ ܚܶܣܕܳܐ ܡܶܛܽܠ ܕܣܳܗܕܽܘܬܳܟ ܢܶܛܪܶܬ.<br> <sup>23</sup> ܝܳܬܒܺܝܢ ܗ̱ܘܰܘ ܥܰܘ̈ܳܠܶܐ ܘܪܳܢܶܝܢ ܗ̱ܘܰܘ ܒܺܝ ܘܶܐܢܳܐ ܒܦܽܘ̈ܩܕܳܢܰܝܟ ܪܳܢܶܐ ܗ̱ܘܺܝܬ.<br> <sup>24</sup> ܒܣܳܗܕܽܘܬܳܟ ܪܢܺܝܬ ܘܰܒܬܰܪܥܺܝܬܳܟ ܛܳܒܬܳܐ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܕ.<br> <sup>25</sup> ܢܶܩܦܰܬ ܢܰܦܫܝ̱ ܠܥܰܦܪܳܐ ܐܰܚܳܢܝ̱ ܐܰܝܟ ܡܶܠܬܳܟ.<br> <sup>26</sup> ܐܽܘܖ̈ܚܳܬܝ̱ ܚܰܘܺܝܬܳܟ ܘܰܥܢܰܝܬܳܢܝ̱ ܐܰܠܶܦܰܝܢܝ̱ ܢܳܡܽܘܣܳܟ.<br> <sup>27</sup> ܐܽܘܪܚܳܐ ܕܦܽܘ̈ܩܕܳܢܰܝܟ ܚܰܘܳܢܝ̱ ܘܶܐܪܢܶܐ ܒܬܶܕܡܖ̈ܳܬܳܟ.<br> <sup>28</sup> ܐܶܬܛܰܪܦܰܬ ܢܰܦܫܝ̱ ܒܪܶܢܝܳܐ ܐܰܚܳܢܝ̱ ܐܰܝܟ ܡܶܠܬܳܟ.<br> <sup>29</sup> ܐܽܘܪܚܳܐ ܕܥܰܘ̈ܳܠܶܐ ܐܰܥܒܰܪ ܡܶܢܝ̱ ܘܢܳܡܽܘܣܳܟ ܐܰܠܶܦܰܝܢܝ̱.<br> <sup>30</sup> ܐܽܘܪܚܳܐ ܕܗܰܝܡܳܢܽܘܬܳܟ ܓܒܺܝܬ ܘܰܒܕܺܝ̈ܢܰܝܟ ܨܒܺܝܬ.<br> <sup>31</sup> ܢܶܩܦܶܬ ܠܣܳܗܕܽܘܬܳܟ ܡܳܪܝܳܐ ܠܳܐ ܬܰܒܗܶܬܰܝܢܝ̱.<br> <sup>32</sup> ܒܽܐܘܪܚܳܐ ܕܦܽܘ̈ܩܕܳܢܰܝܟ ܗܰܠܟܶܬ ܡܶܛܽܠ ܕܚܰܕܺܝܬܳܢܝ̱ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܗ.<br> <sup>33</sup> ܐܰܠܶܦܰܝܢܝ̱ ܡܳܪܝܳܐ ܐܽܘܪܚܳܐ ܕܦܽܘ̈ܩܕܳܢܰܝܟ ܘܶܐܛܰܪ ܐܶܢܽܘܢ.<br> <sup>34</sup> ܣܰܟܶܠܰܝܢܝ̱ ܕܶܐܛܰܪ ܢܳܡܽܘܣܳܟ ܘܶܐܛܪܺܝܘܗܝ̱ ܡܶܢ ܟܽܠܶܗ ܠܶܒܝ̱.<br> <sup>35</sup> ܗܰܠܶܟܰܝܢܝ̱ ܒܰܫܒܺܝܠܳܐ ܕܦܽܘ̈ܩܕܳܢܰܝܟ ܡܶܛܽܠ ܕܒܶܗ ܨܒܺܝܬ.<br> <sup>36</sup> ܐܰܦܢܳܐ ܠܶܒܝ̱ ܠܣܳܗܕܽܘܬܳܟ ܘܠܳܐ ܠܡ̈ܰܬܠܶܐ.<br> <sup>37</sup> ܐܰܥܒܰܪ ܥܰܝ̈ܢܰܝ ܕܠܳܐ ܢܶܚܙ̈ܝܳܢ ܕܰܓܳܠܽܘܬܳܐ ܘܒܽܐܘܖ̈ܚܳܬܳܟ ܐܰܚܳܢܝ̱.<br> <sup>38</sup> ܐܰܫܰܪ ܡܶܠܬܳܟ ܠܥܰܒܕܳܟ ܕܕܳܚܶܠ ܠܳܟ.<br> <sup>39</sup> ܐܰܥܒܰܪ ܡܶܢܝ ܚܶܣܕܳܐ ܡܶܛܽܠ ܕܕܺܝ̈ܢܰܝܟ ܫܰܦܺܝܪܺܝܢ ܐܶܢܽܘܢ.<br> <sup>40</sup> ܨܒܺܝܬ ܒܦܽܘܩܕܳܢܰܝ̈ܟ ܘܰܒܙܰܕܺܝܩܽܘܬܳܟ ܐܰܚܳܢܝ̱ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܘ.<br> <sup>41</sup> ܢܺܐܬܽܘܢ ܥܠܰܝ ܖ̈ܰܚܡܰܝܟ ܡܳܪܝܳܐ ܘܦܽܘܪܩܳܢܳܟ ܕܶܐܡܰܪܬ.<br> <sup>42</sup> ܘܶܐܬܶܠ ܦܶܬܓܳܡܳܐ ܠܰܡܚܰܣ̈ܕܳܢܰܝ ܡܶܛܽܠ ܕܶܐܬܬܰܟܠܶܬ ܥܰܠ ܡܶܠܰܝ̈ܟ.<br> <sup>43</sup> ܠܳܐ ܬܶܥܢܰܕ ܡܶܢ ܦܽܘܡܝ̱ ܡܶܠܬܳܐ ܕܩܽܘܫܬܳܐ ܡܶܛܽܠ ܕܰܠܕܺܝ̈ܢܰܝܟ ܣܰܟܺܝܬ.<br> <sup>44</sup> ܐܶܛܰܪ ܢܳܡܽܘܣܳܟ ܠܥܳܠܰܡ ܥܳܠܡܺܝܢ.<br> <sup>45</sup> ܘܶܐܗܰܠܶܟ ܒܰܪܘܰܚܬܳܐ ܡܶܛܽܠ ܕܰܒܦܽܘ̈ܩܕܳܢܰܝܟ ܨܒܺܝܬ.<br> <sup>46</sup> ܐܶܡܰܠܶܠ ܒܙܰܕܺܝܩܽܘܬܳܐ ܩܕܳܡ ܡܰܠ̈ܟܶܐ ܘܠܳܐ ܐܶܒܗܰܬ.<br> <sup>47</sup> ܘܶܐܪܢܶܐ ܒܦܽܘ̈ܩܕܳܢܰܝܟ ܕܪܶܚܡܶܬ. ܘܰܐܪܺܝܡ ܐܺܝ̈ܕܰܝ ܠܘܳܬ ܦܽܘ̈ܩܕܳܢܰܝܟ ܕܪܶܚܡܶܬ.<br> <sup>48</sup> ܘܶܐܪܢܶܐ ܒܗܽܘܢ ܒܦܽܘ̈ܩܕܳܢܰܝܟ ܘܶܐܫܬܰܒܰܚ ܒܗܰܝܡܳܢܽܘܬܳܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܙ.<br> <sup>49</sup> ܥܶܗܰܕ ܡܶܠܬܳܟ ܠܥܰܒܕܳܟ ܗܳܝ ܕܰܐܬܟܶܠܬܳܝܗܝ̱.<br> <sup>50</sup> ܘܒܳܗ̇ ܐܶܬܒܰܝܐܶܬ ܒܡܽܘܟܳܟܝ̱ ܡܶܛܽܠ ܕܡܺܐܡܪܳܟ ܐܰܚܝܰܢܝ̱.<br> <sup>51</sup> ܥܰܘ̈ܳܠܶܐ ܐܰܠܨܽܘܢܝ̱ ܘܡܶܢ ܢܳܡܽܘܣܳܟ ܠܳܐ ܣܛܺܝܬ.<br> <sup>52</sup> ܐܶܬܕܰܟܪܶܬ ܕܺܝ̈ܢܰܝܟ ܡܳܪܝܳܐ ܕܡܶܢ ܥܳܠܰܡ ܘܶܐܬܒܰܝܐܶܬ ܘܰܗܘܰܘ ܠܺܝ ܠܡܰܪܕܽܘܬܳܐ.<br> <sup>53</sup> ܟܡܺܝܪܽܘܬܳܐ ܐܶܚܰܕܬܰܢܝ̱ ܡܶܢ ܚܰܛܳܝ̈ܶܐ ܕܰܫܒܰܩܘ̱ ܢܳܡܽܘܣܳܟ.<br> <sup>54</sup> ܙܡܺܝܪܬܳܐ ܗܘܰܘ ܠܺܝ ܦܽܘ̈ܩܕܳܢܰܝܟ ܒܶܝܬ ܬܰܘܬܳܒܽܘܬܝ̱.<br> <sup>55</sup> ܥܶܗܕܶܬ ܒܠܺܠܝܳܐ ܫܡܳܟ ܡܳܪܝܳܐ ܘܢܶܛܪܶܬ ܢܳܡܽܘܣܳܟ.<br> <sup>56</sup> ܘܶܐܬܒܰܝܐܶܬ ܡܶܛܽܠ ܕܢܶܛܪܶܬ ܦܽܘ̈ܩܕܳܢܰܝܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܚ.<br> <sup>57</sup> ܒܦܶܠܓܽܘܬܶܗ ܕܠܺܠܝܳܐ ܪܢܺܝܬ ܕܶܐܛܰܪ ܦܽܘ̈ܩܕܳܢܰܝܟ.<br> <sup>58</sup> ܣܰܟܺܝܬ ܠܰܐܦܰܝ̈ܟ ܡܶܢ ܟܽܠܶܗ ܠܶܒܝ̱ ܐܰܚܳܢܝ̱ ܐܰܝܟ ܡܶܠܬܳܟ.<br> <sup>59</sup> ܐܶܬܚܰܫܒܶܬ ܐܽܘܖ̈ܚܳܬܝ̱ ܘܰܐܗܦܟܶܬ ܖ̈ܶܓܠܰܝ ܠܰܫܒܺܝ̈ܠܰܝܟ.<br> <sup>60</sup> ܐܶܬܛܰܝܒܶܬ ܘܠܳܐ ܐܶܫܬܰܘܚܪܶܬ ܕܶܐܛܰܪ ܦܽܘ̈ܩܕܳܢܰܝܟ.<br> <sup>61</sup> ܚܰܒ̈ܠܶܐ ܕܥܰܘ̈ܳܠܶܐ ܥܰܪܙܠܽܘܢܝ̱ ܘܡܶܢ ܢܳܡܽܘܣܳܟ ܠܳܐ ܣܛܺܝܬ.<br> <sup>62</sup> ܒܦܶܠܓܶܗ ܕܠܺܠܝܳܐ ܩܳܡܶܬ ܕܰܐܘܕܶܐ ܠܳܟ ܥܰܠ ܕܺܝ̈ܢܰܝܟ ܙܰܕܺܝܩܳܐ.<br> <sup>63</sup> ܪܳܚܡܳܐ ܐ̱ܢܳܐ ܕܟܽܠܗܽܘܢ ܕܳܚ̈ܠܰܝܟ ܘܕܰܐܝܠܶܝܢ ܕܢܳܛܪܺܝܢ ܦܽܘ̈ܩܕܳܢܰܝܟ.<br> <sup>64</sup> ܖ̈ܰܚܡܰܝܟ ܡܳܪܝܳܐ ܡܰܠܝܳܐ ܐܰܪܥܳܐ ܐܰܠܶܦܰܝܢܝ̱ ܦܽܘ̈ܩܕܳܢܰܝܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܛ.<br> <sup>65</sup> ܛܳܒܬܳܐ ܥܒܶܕ ܥܰܡ ܥܰܒܕܳܟ ܡܳܪܝܳܐ ܐܰܝܟ ܕܶܐܡܰܪܬ.<br> <sup>66</sup> ܛܰܥܡܳܐ ܘܛܰܝܒܽܘܬܳܐ ܘܡܰܕܥܳܐ ܐܰܠܶܦܰܝܢܝ̱ ܡܶܛܽܠ ܕܗܰܝܡܢܶܬ ܒܦܽܘ̈ܩܕܢܰܝܟ.<br> <sup>67</sup> ܥܰܕܠܳܐ ܐܶܬܡܰܟܟܶܬ ܗܰܝܡܢܶܬ ܘܡܺܐܡܪܳܟ ܢܶܛܪܶܬ.<br> <sup>68</sup> ܛܳܒ ܐܰܢ̱ܬ ܡܳܪܝܳܐ ܘܡܰܛܐܶܒ ܐܰܠܶܦܰܝܢܝ̱ ܦܽܘ̈ܩܕܳܢܰܝܟ.<br> <sup>69</sup> ܣܓܺܝ ܥܰܘܠܳܐ ܕܫܰܒܰܗܖ̈ܳܢܶܐ ܘܶܐܢܳܐ ܒܟܽܠܶܗ ܠܶܒܝ̱ ܢܶܛܪܶܬ ܦܽܘ̈ܩܕܳܢܰܝܟ.<br> <sup>70</sup> ܐܶܬܓܒܶܢ ܠܶܒܗܽܘܢ ܐܰܝܟ ܚܰܠܒܳܐ ܘܶܐܢܳܐ ܢܶܛܪܶܬ ܢܳܡܽܘܣܳܟ.<br> <sup>71</sup> ܛܳܒ ܠܺܝ ܕܶܐܬܡܰܟܟܶܬ ܕܺܐܠܰܦ ܦܽܘ̈ܩܕܳܢܰܝܟ.<br> <sup>72</sup> ܛܐܶܒ ܠܺܝ ܢܳܡܽܘܣܶܗ ܕܦܽܘܡܳܟ ܡܶܢ ܐܰܠܦ̈ܶܐ ܕܕܰܗܒܳܐ ܘܰܕܣܺܐܡܳܐ .</span></p>
<p>&nbsp;</p>
<p>&nbsp;</p>
<p><span style="font-family: Serto Urhoy; font-size: 20pt;">ܝ.<br> <sup>73</sup> ܐܺܝ̈ܕܰܝܟ ܥܰܒܕܳܢ̈ܝ̱ ܘܰܐܬܩ̈ܢܳܢܝ̱ ܐܰܠܶܦܰܝܢܝ̱ ܢܳܡܽܘܣܳܟ.<br> <sup>74</sup> ܕܢܶܚܙܽܘܢ ܕܳܚܠܰܝ̈ܟ ܘܢܶܚܕܽܘܢ ܕܰܠܡܶܠܬܳܟ ܣܰܒܪܶܬ.<br> <sup>75</sup> ܝܶܕܥܶܬ ܕܙܰܕܺܝܩܺܝܢ ܐܶܢܽܘܢ ܕܺܝ̈ܢܰܝܟ ܡܳܪܝܳܐ ܘܗܰܝܡܳܢܽܘܬܳܟ ܡܰܟܶܟܬܰܢܝ̱.<br> <sup>76</sup> ܢܶܗܘܽܘܢ ܖ̈ܰܚܡܰܝܟ ܠܒܽܘܝܳܐܝ ܐܰܝܟ ܕܶܐܡܰܪܬ ܠܥܰܒܕܳܟ.<br> <sup>77</sup> ܢܺܐܬܽܘܢ ܥܠܰܝ ܖ̈ܰܚܡܰܝܟ ܘܺܐܚܶܐ ܡܶܛܽܠ ܕܰܒܢܳܡܽܘܣܳܟ ܐܶܬܝܰܠܦܶܬ.<br> <sup>78</sup> ܢܶܒܗܬܽܘܢ ܥܰܘ̈ܳܠܶܐ ܕܰܒܥܰܘܠܳܐ ܡܰܟܟܽܘܢܝ̱ ܘܶܐܢܳܐ ܪܢܺܝܬ ܒܦܽܘ̈ܩܕܳܢܰܝܟ.<br> <sup>79</sup> ܢܶܬܦܢܽܘܢ ܠܘܳܬܝ̱ ܕܳܚܠܰܝ̈ܟ ܘܰܐܝܠܶܝܢ ܕܝܳܕܥܺܝܢ ܣܳܗܕܽܘܬܳܟ.<br> <sup>80</sup> ܢܶܪܢܶܐ ܠܶܒܝ̱ ܒܦܽܘ̈ܩܕܳܢܰܝܟ ܘܠܳܐ ܐܶܒܗܰܬ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܟ.<br> <sup>81</sup> ܪܶܓܰܬ ܢܰܦܫܝ̱ ܠܦܽܘܪܩܳܢܳܟ ܘܰܠܡܶܠܬܳܟ ܣܰܒܪܶܬ.<br> <sup>82</sup> ܣܰܟܺܝ̈ ܥܰܝ̈ܢܰܝ ܠܡܺܐܡܪܳܟ ܕܶܐܡܰܬܝ̱ ܬܒܰܝܐܰܢܝ̱.<br> <sup>83</sup> ܡܶܛܽܠ ܕܰܗܘܺܝܬ ܐܰܝܟ ܙܶܩܐܳ ܒܰܓܠܺܝܕܳܐ ܘܦܽܘ̈ܩܕܳܢܰܝܟ ܠܳܐ ܛܥܺܝܬ.<br> <sup>84</sup> ܟܡܳܐ ܐܶܢܽܘܢ ܝܰܘ̈ܡܳܬܶܗ ܕܥܰܒܕܳܟ ܘܶܐܡܰܬܝ̱ ܥܳܒܶܕ ܐܰܢ̱ܬ ܠܺܝ ܕܺܝܢܳܐ ܡܶܢ ܖ̈ܳܕܽܘܦܰܝ.<br> <sup>85</sup> ܚܦܰܪܘ ܠܺܝ ܓܽܘܡܳܨܳܐ ܥܰܘ̈ܳܠܶܐ ܕܠܳܐ ܡܶܢ ܢܳܡܽܘܣܳܟ.<br> <sup>86</sup> ܟܽܠܗܽܘܢ ܦܽܘ̈ܩܕܳܢܰܝܟ ܡܗܰܝܡܢܺܝܢ ܘܥܰܘ̈ܳܠܶܐ ܪܰܕܦܽܘܢܝ̱.<br> <sup>87</sup> ܥܰܕ ܩܰܠܺܝܠ ܡܰܘܒܕܺܝܢ ܗ̱ܘܰܘ ܠܺܝ ܒܰܐܪܥܳܐ ܘܶܐܢܳܐ ܠܳܐ ܫܶܒܩܶܬ ܦܽܘ̈ܩܕܳܢܰܝܟ.<br> <sup>88</sup> ܐܰܝܟ ܖ̈ܰܚܡܰܝܟ ܐܰܚܳܢܝ̱ ܕܶܐܛܰܪ ܣܳܗܕܽܘܬܶܗ ܕܦܽܘܡܳܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܠ.<br> <sup>89</sup> ܠܥܳܠܰܡ ܐܰܢ̱ܬ ܗܽܘ ܡܳܪܝܳܐ ܘܡܶܠܬܳܟ ܩܰܝܳܡܳܐ ܒܰܫܡܰܝܳܐ.<br> <sup>90</sup> ܘܰܠܕܳܪܕܳܖ̈ܺܝܢ ܗܰܝܡܳܢܽܘܬܳܟ. ܬܰܩܶܢܬ ܐܰܪܥܳܐ ܘܰܐܩܺܝܡܬܳܗ̇.<br> <sup>91</sup>-----<br> <sup>92</sup> ܐܶܠܽܘܠܳܐ ܢܳܡܽܘܣܳܟ ܕܰܗܘܳܐ ܠܺܝ ܪܶܢܝܳܐ ܐܳܒܶܕ ܗ̱ܘܺܝܬ ܒܡܽܘܟܳܟܝ̱.<br> <sup>93</sup> ܠܥܳܠܰܡ ܠܳܐ ܐܶܛܥܶܐ ܦܽܘ̈ܩܕܳܢܰܝܟ ܡܶܛܽܠ ܕܰܒܗܽܘܢ ܐܶܢܽܘܢ ܚܰܝ݂ܰܝ݂̈.<br> <sup>94</sup> ܕܺܝܠܳܟ ܐ̱ܢܳܐ ܦܰܨܳܢܝ̱ ܡܶܛܽܠ ܕܦܽܘ̈ܩܕܳܢܰܝܟ ܢܶܛܪܶܬ.<br> <sup>95</sup> ܥܠܰܝ ܣܰܟܺܝܘ̱ ܥܰܘ̈ܳܠܶܐ ܕܢܰܘܒܕܽܘܢܳܢܝ̱ ܘܣܳܗܕܽܘܬܳܟ ܐܶܣܬܰܟܠܶܬ.<br> <sup>96</sup> ܠܟܽܠ ܣܰܘܦܳܐ ܚܙܺܝܬ ܩܶܨܳܐ ܘܛܳܒ ܪܘܺܝܚ ܦܽܘܩܕܳܢܳܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܡ.<br> <sup>97</sup> ܡܳܐ ܪܶܚܡܶܬ ܢܳܡܽܘܣܳܟ ܘܟܽܠܶܗ ܝܰܘܡܳܐ ܗܽܘܝܽܘ ܪܶܢܺܝܝ.<br> <sup>98</sup> ܚܰܟܶܡܰܝܢܝ̱ ܡܶܢ ܒܥܶܠܕ̈ܒܳܒܰܝ ܡܶܛܽܠ ܕܦܽܘ̈ܩܕܳܢܰܝܟ ܢܶܛܪܶܬ.<br> <sup>99</sup> ܡܶܢ ܟܽܠܗܽܘܢ ܡܰܠܦܳ̈ܢܰܝ ܣܰܟܶܠܰܝܢܝ̱ ܡܶܛܽܠ ܕܣܳܗܕܽܘܬܳܟ ܗܘܳܬ ܠܺܝ ܪܶܢܝܳܐ.<br> <sup>100</sup> ܝܰܬܺܝܪ ܡܶܢ ܩܰܫܺܝ̈ܫܶܐ ܐܶܣܬܰܟܠܶܬ ܡܶܛܽܠ ܕܦܽܘ̈ܩܕܳܢܰܝܟ ܢܶܛܪܶܬ.<br> <sup>101</sup> ܡܶܢ ܟܽܠܳܗ̇ ܐܽܘܪܚܳܐ ܒܺܝܫܬܳܐ ܟܠܺܝܬ ܖ̈ܶܓܠܰܝ ܕܶܐܛܰܪ ܦܽܘ̈ܩܕܳܢܰܝܟ.<br> <sup>102</sup> ܡܶܢ ܕܺܝܢܰܝ̈ܟ ܠܳܐ ܣܛܺܝܬ ܡܶܛܽܠ ܕܰܐܢ̱ܬ ܐܰܠܶܦܬܳܢܝ̱.<br> <sup>103</sup> ܚܰܠܝ̈ܳܢ ܡܶܠܰܝ̈ܟ ܠܰܫܡܰܝ ܚܶܟܝ̱ ܛܳܒ ܡܶܢ ܕܶܒܫܳܐ ܠܦܽܘܡܳܐ.<br> <sup>104</sup> ܒܦܽܘ̈ܩܕܳܢܰܝܟ ܪܢܺܝܬ ܡܶܛܽܠ ܗܳܢܳܐ ܣܢܺܝܬ ܟܽܠܳܗ̇ ܐܽܘܪܚܳܐ ܕܥܰܘ̈ܳܠܶܐ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܢ.<br> <sup>105</sup> ܫܪܳܓܳܐ ܗ̱ܝ ܡܶܠܬܳܟ ܠܖ̈ܶܓܠܰܝ ܘܢܽܘܗܪܳܐ ܠܰܫܒܺܝ̈ܠܰܝ.<br> <sup>106</sup> ܝܺܡܺܝܬ ܘܰܐܫܪܶܬ ܕܶܐܛܰܪ ܕܺܝ̈ܢܶܐ ܕܙܰܕܺܝܩܽܘܬܳܟ.<br> <sup>107</sup> ܐܶܬܡܰܟܟܶܬ ܪܰܘܪܒܳܐܺܝܬ ܡܳܪܝܳܐ ܐܰܚܳܢܝ̱ ܐܰܝܟ ܡܶܠܬܳܟ.<br> <sup>108</sup> ܒܡܶܠܰܘ̈ܗܝ̱ ܕܦܽܘܡܝ̱ ܨܒܺܝ ܡܳܪܝܳܐ ܘܡܶܢ ܕܺܝܢܰܝ̈ܟ ܐܰܠܶܦܰܝܢܝ̱.<br> <sup>109</sup> ܢܰܦܫܝ̱ ܒܺܐܝ̈ܕܰܝܟ ܗܺܝ ܒܟܽܠܙܒܰܢ ܘܢܳܡܽܘܣܳܟ ܠܳܐ ܛܥܺܝܬ.<br> <sup>110</sup> ܣܳܡܘ̱ ܠܺܝ ܚܰܛܳܝ̈ܶܐ ܦܰܚ̈ܶܐ ܘܡܶܢ ܦܽܘ̈ܩܕܳܢܰܝܟ ܠܳܐ ܣܛܺܝܬ.<br> <sup>111</sup> ܝܶܪܬܶܬ ܣܳܗܕܽܘܬܳܟ ܠܥܳܠܰܡ ܡܶܛܽܠ ܕܒܽܘܣܳܡܳܐ ܗ̱ܝ ܕܠܶܒܝ̱.<br> <sup>112</sup> ܐܰܦܢܺܝܬ ܠܶܒܝ̱ ܕܶܐܥܒܶܕ ܦܽܘ̈ܩܕܳܢܰܝܟ ܠܥܳܠܰܡ ܒܰܫܪܳܪܳܐ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܣ.<br> <sup>113</sup> ܣܢܺܝܬ ܠܥܰܘ̈ܳܠܶܐ ܘܢܳܡܽܘܣܳܟ ܪܶܚܡܶܬ.<br> <sup>114</sup> ܣܶܬܳܪܝ̱ ܘܒܶܝܬ ܓܰܘܣܝ̱ ܐܰܢ̱ܬ ܗܽܘ ܘܰܠܡܶܠܬܳܟ ܣܰܒܪܶܬ.<br> <sup>115</sup> ܥܒܰܪܘ ܡܶܢܝ̱ ܥܰܘ̈ܳܠܶܐ ܕܶܐܛܰܪ ܦܽܘ̈ܩܕܳܢܰܘܗܝ̱ ܕܰܐ‌ܠܳܗܝ.<br> <sup>116</sup> ܐܰܫܰܪܰܝܢܝ̱ ܒܡܶܠܬܳܟ ܘܺܐܚܶܐ ܘܠܳܐ ܬܰܒܗܶܬܰܝܢܝ̱ ܡܶܢ ܣܰܒܪܝ̱.<br> <sup>117</sup> ܣܰܝܰܥܰܝܢܝ̱ ܘܶܐܬܦܪܶܩ ܘܶܐܬܝܰܠܰܦ ܒܦܽܘ̈ܩܕܳܢܰܝܟ.<br> <sup>118</sup> ܒܟܽܠܙܒܰܢ ܐܰܣܠܺܝܬ ܠܟܽܠ ܕܛܳܥܶܝܢ ܡܶܢܳܟ ܡܶܛܽܠ ܕܥܰܘܠܰܐ ܗ̱ܘ ܪܶܢܺܝܗܽܘܢ.<br> <sup>119</sup> ܣܰܡܶܟܰܝܢܝ̱ ܘܶܐܬܦܪܶܩ ܘܶܐܪܢܶܐ ܒܟܽܠܙܒܰܢ ܒܦܽܘ̈ܩܕܳܢܰܝܟ.<br> <sup>120</sup> ܩܦܽܘܕ ܒܶܣܪܝ̱ ܡܶܢ ܕܶܚܠܬܳܟ ܘܡܶܢ ܕܺܝܢܰܝ̈ܟ ܕܶܚܠܶܬ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܥ.<br> <sup>121</sup> ܥܳܒܶܕ ܕܺܝܢܳܐ ܘܙܰܕܺܝܩܽܘܬܳܐ ܠܳܐ ܬܶܫܒܩܰܢܝ̱ ܒܺܐܝܕܳܐ ܕܛܳܠܽܘ̈ܡܰܝ.<br> <sup>122</sup> ܒܰܣܶܡܳܝܗܝ̱ ܠܥܰܒܕܳܟ ܒܛܳܒ̈ܳܬܳܐ ܘܠܳܐ ܢܶܥܫܩܽܘܢܳܢܝ̱ ܫܰܒܰܗܖ̈ܳܢܶܐ.<br> <sup>123</sup> ܥܰܝ̈ܢܰܝ ܣܰܟܺܝ̈ ܠܦܽܘܪܩܳܢܳܟ ܘܰܠܡܺܐܡܪܳܐ ܕܙܰܕܺܝܩܽܘܬܳܟ.<br> <sup>124</sup> ܥܒܶܕ ܠܥܰܒܕܳܟ ܐܰܝܟ ܖ̈ܰܚܡܰܝܟ ܘܰܐܠܶܦܰܝܢܝ̱ ܢܳܡܽܘܣܳܟ.<br> <sup>125</sup> ܥܰܒܕܳܟ ܐ̱ܢܳܐ ܣܰܟܶܠܰܝܢܝ̱ ܘܶܐܕܰܥ ܣܳܗܕܽܘܬܳܟ.<br> <sup>126</sup> ܙܰܒܢܰܐ ܗ̱ܘ ܠܡܶܦܠܚܶܗ ܠܡܳܪܝܳܐ ܘܗܳܐ ܒܰܛܶܠܘ ܢܳܡܽܘܣܳܟ.<br> <sup>127</sup> ܡܶܛܽܠ ܗܳܢܳܐ ܪܶܚܡܶܬ ܦܽܘ̈ܩܕܳܢܰܝܟ ܛܳܒ ܡܶܢ ܕܰܗܒܳܐ ܘܛܳܒ ܡܶܢ ܟܺܐܦ̈ܶܐ ܛܳܒ̈ܳܬܳܐ.<br> <sup>128</sup> ܟܽܠܗܽܘܢ ܦܽܘ̈ܩܕܳܢܰܝܟ ܪܶܚܡܶܬ ܘܟܽܠܳܗ̇ ܐܽܘܪܚܳܐ ܕܥܰܘ̈ܳܠܶܐ ܣܢܺܝܬ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܦ.<br> <sup>129</sup> ܖ̈ܰܘܪܒܳܢ ܐܶܢܶܝܢ ܣܳܗܕ̈ܘܳܬܳܟ ܡܶܛܽܠ ܗܳܢܳܐ ܢܶܛܪܰܬ ܐܶܢܶܝܢ ܢܰܦܫܝ̱.<br> <sup>130</sup> ܦܬܰܚ ܡܶܠܬܳܟ ܘܰܐܢܗܰܪ ܘܣܰܟܶܠ ܠܫܰܒܖ̈ܶܐ.<br> <sup>131</sup> ܦܽܘܡܝ̱ ܦܶܬܚܶܬ ܘܣܳܩܶܬ ܪܽܘܚܳܐ ܘܣܰܟܺܝܬ ܠܦܽܘܪܩܳܢܳܟ.<br> <sup>132</sup> ܐܶܬܦܰܢ ܥܠܰܝ ܘܪܰܚܶܡ ܥܠܰܝ ܡܶܛܽܠ ܕܪܶܚܡܶܬ ܫܡܳܟ.<br> <sup>133</sup> ܐܰܬܩܶܢ ܗܶܠܟ̈ܳܬܝ̱ ܒܰܫܒܺܝ̈ܠܰܝܟ ܘܠܳܐ ܢܶܫܬܰܠܰܛ ܒܺܝ ܥܰܘܳܠܳܐ.<br> <sup>134</sup> ܦܪܽܘܩܰܝܢܝ̱ ܡܶܢ ܛܠܽܘܡܝܶܗ ܕܒܰܪܢܳܫܳܐ ܕܶܐܛܰܪ ܦܽܘ̈ܩܕܳܢܰܝܟ.<br> <sup>135</sup> ܐܰܢܗܰܪ ܐܰܦܰܝ̈ܟ ܥܰܠ ܥܰܒܕܳܟ ܘܰܐܠܶܦܰܝܢܝ ܢܳܡܽܘܣܳܟ.<br> <sup>136</sup> ܬܰܦ̈ܶܐ ܕܡܰܝ̈ܳܐ ܐܶܬܰܘ ܡܶܢ ܥܰܝ̈ܢܰܝ ܥܰܠ ܕܠܳܐ ܢܛܰܪܘ ܢܳܡܽܘܣܳܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܨ.<br> <sup>137</sup> ܙܰܕܺܝܩ ܐܰܢ̱ܬ ܡܳܪܝܳܐ ܘܛܳܒ ܬܖ̈ܺܝܨܺܝܢ ܕܺܝܢܰܝ̈ܟ.<br> <sup>138</sup> ܦܰܩܶܕܬ ܣܳܗܕܽܘܬܳܟ ܒܙܰܕܺܝܩܽܘܬܳܐ ܘܰܒܗܰܝܡܳܢܽܘܬܳܐ.<br> <sup>139</sup> ܫܰܢܩܰܢܝ̱ ܚܣܳܡܳܐ ܒܟܽܠܙܒܰܢ ܡܶܛܽܠ ܕܰܛܥܰܘ ܡܶܠܬܳܟ ܒܥܶܠܕ̈ܒܳܒܰܝܟ.<br> <sup>140</sup> ܓܰܒܝܳܐ ܗ̱ܝ ܡܶܠܬܳܟ ܛܳܒ ܘܥܰܒܕܳܟ ܪܰܚܡܳܗ̇.<br> <sup>141</sup> ܙܥܽܘܪ ܐ̱ܢܳܐ ܘܫܺܝܛ ܘܦܽܘ̈ܩܕܳܢܰܝܟ ܠܳܐ ܛܥܺܝܬ.<br> <sup>142</sup> ܙܰܕܺܝܩܽܘܬܳܟ ܩܰܝܳܡܳܐ ܠܥܳܠܰܡ ܘܢܳܡܽܘܣܳܟ ܒܰܫܪܳܪܳܐ.<br> <sup>143</sup> ܐܽܘܠܨܳܢܳܐ ܘܥܳܩܬܳܐ ܡܰܛܝܽܘܢܝ̱ ܘܰܒܦܽܘ̈ܩܕܳܢܰܝܟ ܪܢܺܝܬ.<br> <sup>144</sup> ܙܰܕܺܝܩܳܐ ܗ̱ܝ ܣܳܗܕܽܘܬܳܟ ܠܥܳܠܰܡ ܣܰܟܶܠܰܝܢܝ̱ ܘܺܐܚܶܐ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܩ.<br> <sup>145</sup> ܩܪܺܝܬܳܟ ܡܶܢ ܟܽܠܶܗ ܠܶܒܝ̱ ܡܳܪܝܳܐ ܥܢܺܝܢܝ̱ ܘܶܐܛܰܪ ܦܽܘ̈ܩܕܳܢܰܝܟ.<br> <sup>146</sup> ܩܪܺܝܬܳܟ ܦܪܽܘܩܰܝܢܝ̱ ܘܶܐܛܰܪ ܣܳܗܕܽܘܬܳܟ.<br> <sup>147</sup> ܩܰܕܡܶܬ ܒܨܰܦܪܳܐ ܘܰܓܥܺܝܬ ܘܣܰܟܺܝܬ ܠܡܶܠܬܳܟ.<br> <sup>148</sup> ܩܰܕܶܡ ܥܰܝ̈ܢܰܝ ܠܡܰܛܰܪܬܳܐ ܕܶܐܪܢܶܐ ܒܡܶܠܬܳܟ.<br> <sup>149</sup> ܫܡܰܥ ܩܳܠܝ̱ ܡܳܪܝܳܐ ܐܰܝܟ ܖ̈ܰܚܡܰܝܟ ܘܰܒܕܺܝ̈ܢܰܝܟ ܐܰܚܳܢܝ̱.<br> <sup>150</sup> ܩܪܶܒܘ ܖ̈ܳܕܽܘܦܰܝ ܕܥܰܘܠܳܐ ܘܡܶܢ ܢܳܡܽܘܣܳܟ ܐܶܬܪܰܚܰܩܘ̱.<br> <sup>151</sup> ܩܰܪܺܝܒ ܐܰܢ̱ܬ ܡܳܪܝܳܐ ܘܟܽܠܗܽܘܢ ܦܽܘ̈ܩܕܳܢܰܝܟ ܒܩܽܘܫܬܳܐ. ܩܰܕܶܡ ܥܰܝ̈ܢܰܝ ܠܡܰܛܰܪܬܳܐ ܕܶܐܪܢܶܐ ܒܡܶܠܬܳܟ.<br> <sup>152</sup> ܡܶܢ ܩܕܺܝܡ ܝܶܕܥܶܬ ܣܳܗܕܽܘܬܳܟ ܡܶܛܽܠ ܕܡܶܢ ܥܳܠܰܡ ܬܰܩܶܢܬܳܗ̇. .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܪ.<br> <sup>153</sup> ܚܙܺܝ ܡܽܘܟܳܟܝ̱ ܘܦܰܨܳܢܝ̱ ܡܶܛܽܠ ܕܢܳܡܽܘܣܳܟ ܠܳܐ ܛܥܺܝܬ.<br> <sup>154</sup> ܕܽܘܢ ܕܺܝܢܝ̱ ܘܦܰܨܳܢܝ̱ ܘܰܒܡܶܠܬܳܟ ܐܰܚܳܢܝ̱.<br> <sup>155</sup> ܪܰܚܺܝܩ ܗܽܘ ܦܽܘܪܩܳܢܳܐ ܡܶܢ ܥܰܘ̈ܳܠܶܐ ܡܶܛܽܠ ܕܠܳܐ ܒܥܰܘ ܦܽܘ̈ܩܕܳܢܰܝܟ.<br> <sup>156</sup> ܣܰܓܺܝܐܺܝܢ ܐܶܢܽܘܢ ܖ̈ܰܚܡܰܝܟ ܡܳܪܝܳܐ ܘܰܒܕܺܝ̈ܢܰܝܟ ܐܰܚܳܢܝ̱.<br> <sup>157</sup> ܣܓܺܝܘ ܖ̈ܳܕܽܘܦܰܝ ܘܰܒܥܶܠܕ̈ܒܳܒܰܝ ܘܡܶܢ ܣܳܗܕܽܘܬܳܟ ܠܳܐ ܣܛܺܝܬ.<br> <sup>158</sup> ܚܙܺܝܬ ܠܥܰܘ̈ܳܠܶܐ ܘܝܶܕܥܶܬ ܕܡܺܐܡܪܳܟ ܠܳܐ ܢܛܰܪܘ.<br> <sup>159</sup> ܚܙܺܝ ܕܪܶܚܡܶܬ ܦܽܘ̈ܩܕܳܢܰܝܟ ܡܳܪܝܳܐ ܘܰܒܛܰܝܒܽܘܬܳܟ ܐܰܚܳܢܝ̱.<br> <sup> 160</sup> ܪܺܝܫ ܡܶܠܬܳܟ ܩܽܘܫܬܳܐ ܘܰܠܥܳܠܰܡ ܟܽܠܗܽܘܢ ܕܺܝ̈ܢܶܐ ܕܙܰܕܺܝܩܽܘܬܳܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܫ.<br> <sup>161</sup> ܖ̈ܰܘܪܒܳܢܶܐ ܪܰܕܦܽܘܢܝ̱ ܣܪܺܝܩܳܐܺܝܬ ܘܡܶܢ ܡܶܠܬܳܟ ܕܚܶܠ ܠܶܒܝ̱.<br> <sup>162</sup> ܚܕܺܝܬ ܒܡܺܐܡܪܳܟ ܐܰܝܟ ܗܰܘ ܕܶܐܫܟܰܚ ܒܶܙܬܳܐ ܣܰܓܺܝܐܬܳܐ.<br> <sup>163</sup> ܥܰܘܠܳܐ ܣܢܺܝܬ ܘܰܐܣܠܺܝܬ ܘܢܳܡܽܘܣܳܟ ܪܶܚܡܶܬ.<br> <sup>164</sup> ܫܒܰܥ ܒܝܰܘܡܳܐ ܫܰܒܰܚܬܳܟ ܥܰܠ ܕܺܝ̈ܢܰܝܟ ܙܰܕܺܝܩܳܐ.<br> <sup>165</sup> ܣܰܓܺܝ ܗܽܘ ܫܠܳܡܳܐ ܕܰܐܝܠܶܝܢ ܕܪܳܚܡܺܝܢ ܢܳܡܽܘܣܳܟ ܘܠܰܝܬ ܠܗܽܘܢ ܟܪܺܝܗܽܘܬܳܐ.<br> <sup>166</sup> ܣܰܒܪܶܬ ܠܦܽܘܪܩܳܢܳܟ ܡܳܪܝܳܐ ܘܦܽܘ̈ܩܕܳܢܰܝܟ ܥܶܒܕܶܬ.<br> <sup>167</sup> ܢܶܛܪܰܬ ܢܰܦܫܝ̱ ܣܳܗܕܽܘܬܳܟ ܘܰܪܚܶܡܬܳܗ̇ ܪܰܘܪܒܳܐܺܝܬ.<br> <sup>168</sup> ܢܶܛܪܶܬ ܦܽܘ̈ܩܕܳܢܰܝܟ ܘܣܳܗܕ̈ܘܳܬܳܟ ܘܟܽܠܗܶܝܢ ܐܽܘܖ̈ܚܳܬܝ̱ ܠܩܽܘܒܠܳܟ .</span></p>
<p>&nbsp;</p>
<p><span style="font-family: Serto Urhoy; font-size: 20pt;">ܬ.<br> <sup>169</sup> ܬܶܥܽܘܠ ܬܶܫܒܽܘܚܬܝ̱ ܩܕܳܡܰܝܟ ܡܳܪܝܳܐ ܘܰܒܡܶܠܬܳܟ ܐܰܚܳܢܝ̱.<br> <sup>170</sup> ܬܶܥܽܘܠ ܒܳܥܽܘܬܝ̱ ܩܕܳܡܰܝܟ ܘܰܒܡܶܠܬܳܟ ܦܰܨܳܢܝ̱.<br> <sup>171</sup> ܢܰܒܰܥ ܠܶܫܳܢܝ̱ ܡܺܐܡܪܳܟ ܡܶܛܽܠ ܕܟܽܠܗܽܘܢ ܦܽܘ̈ܩܕܳܢܰܝܟ ܒܙܰܕܺܝܩܽܘܬܳܐ.<br> <sup>172</sup> ܢܡ̈ܰܠܠܳܢ ܣܶܦ̈ܘܳܬ݂ܝ̱ ܬܶܫܒ̈ܚܳܬܳܟ ܟܰܕ ܬܰܠܶܦܰܝܢܝ̱ ܦܽܘ̈ܩܕܳܢܰܝܟ.<br> <sup>173</sup> ܬܥܰܕܪܰܢܝ̱ ܐܺܝܕܳܟ ܡܶܛܽܠ ܕܰܨܒܺܝܬ ܒܦܽܘ̈ܩܕܳܢܰܝܟ.<br> <sup>174</sup> ܣܰܟܝܰܬ ܢܰܦܫܝ̱ ܠܦܽܘܪܩܳܢܳܟ ܘܰܒܢܳܡܽܘܣܳܟ ܪܢܺܝܬ.<br> <sup>175</sup> ܬܺܚܶܐ ܢܰܦܫܝ̱ ܘܰܬܫܰܒܚܳܟ ܘܕܺܝܢܳܟ ܗܽܘ ܢܥܰܕܪܰܢܝ̱.<br> <sup>176</sup> ܐܶܬܛܥܺܝܬ ܐܰܝܟ ܥܶܪܒܳܐ ܐܰܒܺܝܕܳܐ. ܒܥܺܝܘܗܝ̱ ܠܥܰܒܕܳܟ ܡܶܛܽܠ ܕܦܽܘ̈ܩܕܳܢܰܝܟ ܠܳܐ ܛܥܺܝܬ.</span></p>
<p>&nbsp;</p>
<h1><span> <a name="_Toc512113297"></a>. 119  ܡܰܙܡܽܘܪܳܐ. ܩܝܛ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܠܡܳܪܝܳܐ ܒܽܐܘܠܨܳܢܝ̱ ܩܪܺܝܬ ܘܰܥܢܳܢܝ̱ ܡܳܪܝܳܐ ܘܦܰܨܝܳܗ̇ ܠܢܰܦܫܝ̱.<br> <sup>2</sup> ܡܶܢ ܣܶܦ̈ܘܳܬܳܐ ܕܥܰܘ̈ܳܠܶܐ ܘܡܶܢ ܠܶܫܳܢ̈ܶܐ ܢܰܟܽܘܠܬܳܢ̈ܶܐ.<br> <sup>3</sup> ܡܳܢܳܐ ܢܶܬܠܽܘܢ ܠܳܟ ܘܡܳܢܳܐ ܢܰܘܣܦܽܘܢ ܠܳܟ ܠܶܫܳܢ̈ܶܐ ܢܰܟܽܘܠܬܳܢ̈ܶܐ.<br> <sup>4</sup> ܓܶܐܖ̈ܰܘܗܝ ܕܓܰܒܪܳܐ ܫܢܺܝܢܺܝܢ ܐܰܝܟ ܓܽܘܡܖ̈ܶܐ ܕܒܰܠܽܘܛܳܐ.<br> <sup>5</sup> ܘܳܝ ܠܺܝ ܕܬܰܘܬܳܒܽܘܬܝ̱ ܐܰܓܪܰܬ ܘܰܫܪܺܝܬ ܒܡܰܫܟܢܳܐ ܕܩܰܕܳܪ.<br> <sup>6</sup> ܣܽܘܓܳܐܐ ܥܶܡܪܰܬ ܢܰܦܫܝ̱ ܥܰܡ ܐܰܝܠܶܝܢ ܕܣܳܢܶܝܢ ܫܠܳܡܳܐ.<br> <sup>7</sup> ܘܶܐܢܳܐ ܫܠܳܡܳܐ ܡܡܰܠܶܠ ܗ̱ܘܺܝܬ ܘܗܶܢܽܘܢ ܡܶܬܟܰܬܫܺܝܢ ܗ̱ܘܰܘ ܥܰܡܝ̱.</span></p>
<p>&nbsp;</p>
<h1><span> <a name="_Toc512113298"></a>. 120  ܡܰܙܡܽܘܪܳܐ. ܩܟ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܰܪܺܝܡ ܥܰܝ̈ܢܰܝ ܠܛܽܘܪܳܐ. ܐܰܝܡܶܟܳܐ ܢܺܐܬܶܐ ܡܥܰܕܪܳܢܝ̱.<br> <sup>2</sup> ܥܽܘܕܪܳܢܝ̱ ܡܶܢ ܩܕܳܡ ܡܳܪܝܳܐ ܗܰܘ ܕܰܥܒܰܕ ܫܡܰܝܳܐ ܘܰܐܪܥܳܐ.<br> <sup>3</sup> ܠܳܐ ܢܶܬܶܠ ܪܶܓܠܳܟ ܠܙܰܘܥܬܳܐ ܘܠܳܐ ܢܢܽܘܡ ܢܳܛܽܘܪܳܟ.<br> <sup>4</sup> ܠܳܐ ܓܶܝܪ ܢܳܐܶܡ ܘܠܳܐ ܕܳܡܶܟ ܢܳܛܽܘܪܶܗ ܕܺܝܣܪܳܐܶܝܠ.<br> <sup>5</sup> ܡܳܪܝܰܐ ܗ̱ܘ ܢܳܛܽܘܪܳܟ ܡܳܪܝܳܐ ܢܰܛܶܠ ܠܳܟ ܒܺܐܝܕܶܗ ܕܝܰܡܺܝܢܳܐ.<br> <sup>6</sup> ܒܺܐܝܡܳܡܳܐ ܫܶܡܫܳܐ ܠܳܐ ܢܰܟܶܝܟ ܐܳܦܠܳܐ ܣܰܗܪܳܐ ܒܠܺܠܝܳܐ.<br> <sup>7</sup> ܡܳܪܝܳܐ ܢܢܰܛܪܳܟ ܡܶܢ ܟܽܠܗܶܝܢ ܒܺܝ̈ܫܳܬܳܐ.<br> <sup>8</sup> ܢܶܛܰܪ ܢܰܦܫܳܟ ܡܳܪܝܳܐ. ܢܶܛܰܪ ܡܰܦܩܳܟ ܘܡܰܥܠܳܟ ܡܶܟܺܝܠ ܘܰܥܕܰܡܳܐ ܠܥܳܠܰܡ.</span></p>
<p>&nbsp;</p>
<h1><span> <a name="_Toc512113299"></a>. 121  ܡܰܙܡܽܘܪܳܐ. ܩܟܐ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܚܕܺܝܬ ܟܰܕ ܐܳܡܪܺܝܢ ܗ̱ܘܰܘ ܠܺܝ. ܠܒܰܝܬܶܗ ܕܡܳܪܝܳܐ ܐܳܙܺܠܝܢܰܢ.<br> <sup>2</sup> ܩܳܝ̈ܡܳܢ ܗܘܰܝ̈ ܖ̈ܶܓܠܰܝ ܒܬܰܖ̈ܥܰܝܟܝ̱ ܐܽܘܪܺܫܠܶܡ.<br> <sup>3</sup> ܐܽܘܪܺܫܠܶܡ ܡܒܰܢܰܝܬܳܐ ܐܰܝܟ ܡܕܺܝܢ̱ܬܳܐ ܕܰܟܪܺܝܟ ܠܳܗ̇ ܫܽܘܪܳܐ.<br> <sup>4</sup> ܠܬܰܡܳܢ ܣܠܶܩ̈ܝ̱ ܫܰܖ̈ܒܳܬܳܐ ܫܰܖ̈ܒܳܬܶܗ ܕܡܳܪܝܳܐ. ܣܳܗܕܽܘܬܳܐ ܠܺܝܣܪܳܐܶܝܠ ܠܡܰܘܕܳܝܽܘ ܠܰܫܡܶܗ ܕܡܳܪܝܳܐ.<br> <sup>5</sup> ܡܶܛܽܠ ܕܬܰܡܳܢ ܐܰܪܡܺܝܘ ܟܽܘܖ̈ܣܰܘܳܬܳܐ ܠܕܺܝܢܳܐ. ܟܽܘܖ̈ܣܰܘܳܬܳܐ ܕܒܶܝܬ ܕܰܘܺܝܕ.<br> <sup>6</sup> ܫܐܰܠܘ ܒܰܫܠܳܡܳܗ̇ ܕܽܐܘܪܺܫܠܶܡ. ܢܶܗܘܽܘܢ ܟܰܗܺܝܢܺܝܢ ܖ̈ܳܚܡܰܝܟܝ̱.<br> <sup>7</sup> ܢܶܗܘܶܐ ܫܠܳܡܳܐ ܒܚܰܝܠܶܟܝ̱ ܘܟܰܗܺܝܢܽܘܬܳܐ ܒܣܳܚܖ̈ܳܬܶܟܝ̱.<br> <sup>8</sup> ܡܶܛܽܠ ܐܰܚܰܝ̈ ܘܖ̈ܳܚܡܰܝ ܐܶܡܰܠܶܠ ܥܠܰܝܟܝ̱ ܫܠܳܡܳܐ.<br> <sup>9</sup> ܡܶܛܽܠ ܒܰܝܬܶܗ ܕܡܳܪܝܳܐ ܐܰܠܳܗܰܢ ܐܶܒܥܶܐ ܒܛܳܒܳ̈ܬܶܟܝ̱.</span></p>
<p>&nbsp;</p>
<h1><span> <a name="_Toc512113300"></a>. 122  ܡܰܙܡܽܘܪܳܐ. ܩܟܒ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܠܘܳܬܳܟ ܐܰܪܺܝܡܶܬ ܥܰܝ̈ܢܰܝ ܥܳܡܽܘܪܳܐ ܕܰܫܡܰܝܳܐ.<br> <sup>2</sup> ܐܰܝܟ ܥܰܝ̈ܢܰܝ ܥܰܒ̈ܕܶܐ ܠܘܳܬ ܡܳܖ̈ܰܝܗܽܘܢ ܘܰܐܝܟ ܥܰܝ̈ܢܶܐ ܕܰܐܡܬܳܐ ܠܘܳܬ ܡܳܪܬܳܗ̇ ܗܳܟܰܢܳܐ ܥܰܝ̈ܢܰܝܢ ܠܘܳܬܳܟ ܡܳܪܝܳܐ ܐܰܠܳܗܰܢ ܥܕܰܡܳܐ ܕܰܬܪܰܚܶܡ ܥܠܰܝܢ.<br> <sup>3</sup> ܪܰܚܶܡܥܠܰܝܢ ܡܳܪܝܳܐ ܪܰܚܶܡܥܠܰܝܢ ܡܶܛܽܠ ܕܣܽܘܓܳܐܐ ܕܫܳܛܝܽܘܬܳܐ ܫܡܰܥܢ.<br> <sup>4</sup> ܘܣܽܘܓܳܐܐ ܣܶܒܥܰܬ ܢܰܦܫܰܢ ܡܽܘܝܳܩܳܐ ܕܰܡܒܰܙܚܳܢ̈ܶܐ ܘܫܳܛܝܽܘܬܳܐ ܕܫܰܒܰܗܖ̈ܳܢܶܐ.</span></p>
<p>&nbsp;</p>
<h1><span> <a name="_Toc512113301"></a>. 123  ܡܰܙܡܽܘܪܳܐ. ܩܟܓ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܶܠܽܘܠܳܐ ܡܳܪܝܳܐ ܕܩܳܡ ܠܰܢ. ܢܺܐܡܰܪ ܝܺܣܪܳܐܶܝܠ.<br> <sup>2</sup> ܕܶܐܠܽܘܠܳܐ ܡܳܪܝܳܐ ܕܩܳܡ ܠܰܢ. ܟܰܕ ܩܳܡܘ ܥܠܰܝܢ ܒܢܰܝ̈ܢܳܫܳܐ.<br> <sup>3</sup> ܚܰܝܰܬ ܒܳܠܥܺܝܢ ܗ̱ܘܰܘ ܠܰܢ. ܘܟܰܕ ܐܶܬܚܰܡܰܬ ܪܽܘܓܙܗܽܘܢ ܥܠܰܝܢ.<br> <sup>4</sup> ܒܡܰܝ̈ܳܐ ܡܛܰܒܥܺܝܢ ܗ̱ܘܰܘ ܠܰܢ. ܪܓܶܠܬܳܐ ܥܶܒܪܰܬ ܥܰܠ ܢܰܦܫܰܢ.<br> <sup>5</sup> ܘܡܰܝ̈ܳܐ ܣܰܓܺܝ̈ܐܶܐ ܥܒܰܪܘ ܥܰܠ ܢܰܦܫܰܢ.<br> <sup>6</sup> ܒܪܺܝܟ ܗܽܘ ܡܳܪܝܳܐ ܕܠܳܐ ܝܰܗܒܢ ܡܶܐܟܽܘܠܬܳܐ ܠܫܶܢܰܝ̈ܗܽܘܢ.<br> <sup>7</sup> ܢܰܦܫܰܢ ܐܰܝܟ ܨܶܦܪܳܐ ܐܶܬܦܰܠܛܰܬ ܡܶܢ ܦܰܚܳܐ ܕܨܰܝܳܕܳܐ. ܦܰܚܳܐ ܐܶܬܬܰܒܰܪ ܘܰܚܢܰܢ ܐܶܬܦܰܨܺܝܢ.<br> <sup>8</sup> ܥܽܘܕܪܳܢܰܢ ܒܰܫܡܶܗ ܕܡܳܪܝܳܐ ܗܰܘ ܕܰܥܒܰܕ ܫܡܰܝܳܐ ܘܰܐܪܥܳܐ.</span></p>
<p>&nbsp;</p>
<h1><span> <a name="_Toc512113302"></a>. 124  ܡܰܙܡܽܘܪܳܐ. ܩܟܕ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܰܝܠܶܝܢ ܕܰܡܣܰܒܪܺܝܢ ܒܡܳܪܝܳܐ ܒܛܽܘܪܳܐ ܕܨܶܗܝܽܘܢ ܠܳܐ ܢܙܽܘܥܽܘܢ ܐܶܠܳܐ ܠܥܳܠܰܡ ܢܶܬܒܽܘܢ.<br> <sup>2</sup> ܐܽܘܪܺܫܠܶܡ ܛܽܘܖ̈ܶܐ ܟܪܺܝܟܺܝܢ ܠܳܗ̇ ܘܡܳܪܝܳܐ ܟܪܺܝܟ ܠܥܰܡܶܗ ܡܶܟܺܝܠ ܘܰܥܕܰܡܳܐ ܠܥܳܠܰܡ.<br> <sup>3</sup> ܡܶܛܽܠ ܕܠܳܐ ܢܶܬܬܢܺܝܚ ܫܰܒܛܳܐ ܕܥܰܘ̈ܳܠܶܐ ܒܰܡܢܳܬܳܐ ܕܙܰܕܺܝ̈ܩܶܐ ܘܠܳܐ ܢܰܘܫܛܽܘܢ ܙܰܕܺܝ̈ܩܶܐ ܐܺܝܕܰܝ̈ܗܽܘܢ ܒܥܰܘܠܳܐ.<br> <sup>4</sup> ܐܰܛܐܶܒ ܡܳܪܝܳܐ ܠܛܳܒ̈ܶܐ ܘܠܰܐܝܠܶܝܢ ܕܰܬܪܺܝܨܺܝܢ ܒܠܶܒܗܽܘܢ.<br> <sup>5</sup> ܘܰܐܝܠܶܝܢ ܕܰܡܥܰܩܡܺܝܢ ܫܒܺܝܠܰܝ̈ܗܽܘܢ ܢܶܕܒܰܪ ܐܶܢܽܘܢ ܡܳܪܝܳܐ ܥܰܡ ܥܳܒܕܰܝ̈ ܥܰܘܠܳܐ. ܫܠܳܡܳܐ ܠܺܝܣܪܳܐܶܝܠ.</span></p>
<p>&nbsp;</p>
<h1><span> <a name="_Toc512113303"></a>. 125  ܡܰܙܡܽܘܪܳܐ. ܩܟܗ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܟܰܕ ܡܰܦܢܶܐ ܡܳܪܝܳܐ ܫܒܺܝܬܳܐ ܕܨܶܗܝܽܘܢ ܗܘܰܝܢ ܐܰܝܟ ܗܳܢܽܘܢ ܕܚܳܕܶܝܢ.<br> <sup>2</sup> ܗܳܝܕܶܝܢ ܢܶܬܡܠܶܐ ܦܽܘܡܰܢ ܓܽܘܚܟܳܐ ܘܠܶܫܳܢܰܢ ܬܶܫܒܽܘܚܬܳܐ. ܗܳܝܕܶܝܢ ܢܺܐܡܪܽܘܢ ܒܶܝܬ ܥܰܡ̈ܡܶܐ.<br> <sup>3</sup> ܐܰܣܓܺܝ ܡܳܪܝܳܐ ܠܡܶܥܒܰܕ ܥܰܡ ܗܳܠܶܝܢ. ܐܰܣܓܺܝ ܡܳܪܝܳܐ ܠܡܶܥܒܰܕ ܠܰܢ ܘܰܗܘܰܝܢ ܒܚܰܕܽܘܬܳܐ.<br> <sup>4</sup> ܐܰܗܦܶܟ ܡܳܪܝܳܐ ܫܒܺܝܬܰܢ ܐܰܝܟ ܦܨܺܝ̈ܕܶܐ ܕܰܒܬܰܝܡܢܳܐ.<br> <sup>5</sup> ܐܰܝܠܶܝܢ ܕܙܳܪܥܺܝܢ ܒܕܶܡܥܬܳܐ ܒܚܰܕܽܘܬܳܐ ܢܶܚܨܕܽܘܢ.<br> <sup>6</sup> ܡܗܰܠܳܟܽܘ ܡܗܰܠܶܟ ܘܒܳܟܶܐ ܐܰܝܢܳܐ ܕܰܫܩܺܝܠ ܙܰܪܥܳܐ ܡܶܐܬܳܐ ܐܳܬܶܐ ܒܚܰܕܽܘܬܳܐ ܐܰܝܢܳܐ ܕܰܫܩܺܝܠ ܟܰܦܳܐ.</span></p>
<p>&nbsp;</p>
<h1><span> <a name="_Toc512113304"></a>. 126  ܡܰܙܡܽܘܪܳܐ. ܩܟܘ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܶܢ ܡܳܪܝܳܐ ܠܳܐ ܒܳܢܶܐ ܒܰܝܬܳܐ ܣܪܺܝܩܳܐܺܝܬ ܠܳܐܶܝܢ ܒܰܢܳܝܰܘ̈ܗܝ. ܘܶܐܢ ܡܳܪܝܳܐ ܠܳܐ ܢܳܛܰܪ ܩܪܺܝܬܳܐ ܣܪܺܝܩܳܐܺܝܬ ܫܳܗܪܺܝܢ ܢܳܛܽܘܖ̈ܶܝܗ̇.<br> <sup>2</sup> ܣܪܺܝܩܺܝܢ ܐܶܢܽܘܢ ܐܰܝܠܶܝܢ ܕܰܡܩܰܕܡܺܝܢ ܠܰܡܩܳܡ ܘܡܰܘܚܪܺܝܢ ܠܡܶܬܰܒ ܐܳܟ̈ܠܰܝ ܠܰܚܡܳܐ ܒܟܺܐܒ̈ܶܐ. ܗܳܟܰܢܳܐ ܢܶܬܶܠ ܠܚܰܒܺܝ̈ܒܰܘܗܝ̱ ܫܶܢܬܳܐ.<br> <sup>3</sup> ܝܳܪܬܽܘܬܶܗ ܓܶܝܪ ܕܡܳܪܝܳܐ ܒܢܰܝ̈ܳܐ ܐܶܢܽܘܢ ܐܰܓܪܳܐ ܕܦܺܐܖ̈ܶܐ ܕܡܰܪܒܥܳܐ.<br> <sup>4</sup> ܐܰܝܟ ܓܶܐܪܳܐ ܒܺܐܝܕܶܗ ܕܚܰܝܠܬܳܢܳܐ ܗܳܟܰܢ ܐܶܢܽܘܢ ܒܢܰܝ̈ ܥܠܰܝܡܽܘܬܳܐ.<br> <sup>5</sup> ܛܽܘܒܰܘܗܝ̱ ܠܓܰܒܪܳܐ ܕܢܶܡܠܶܐ ܩܛܺܪܩܶܗ ܡܶܢܗܽܘܢ. ܘܠܳܐ ܢܶܒܗܬܽܘܢ ܟܰܕ ܡܡܰܠܠܺܝܢ ܥܰܡ ܒܥܶܠܕܒܳܒܳܐ ܒܬܰܪܥܳܐ.</span></p>
<p>&nbsp;</p>
<h1><span> <a name="_Toc512113305"></a>. 127  ܡܰܙܡܽܘܪܳܐ. ܩܟܙ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܛܽܘܒܰܘܗܝ̱ ܠܟܽܠ ܕܕܳܚܶܠ ܡܶܢ ܡܳܪܝܳܐ ܘܰܡܗܰܠܶܟ ܒܰܫܒܺܝ̈ܠܰܘܗܝ̱.<br> <sup>2</sup> ܥܰܡܠܳܐ ܕܺܐܝ̈ܕܰܝܟ ܟܰܕ ܬܶܐܟܽܘܠ ܒܰܪܢܳܫܳܐ ܛܽܘܒܰܝܟ ܘܛܳܒܬܳܐ ܠܢܰܦܫܳܟ.<br> <sup>3</sup> ܐܰܢܬܬܳܟ ܐܰܝܟ ܓܦܶܬܳܐ ܫܒܺܝܚܬܳܐ ܒܰܫܦܽܘ̈ܠܰܝ ܒܰܝܬܳܟ. ܒܢܰܝ̈ܟ ܐܰܝܟ ܢܶܨܒܬܳܐ ܕܙܰܝܬܳܐ ܟܪܺܝܟܺܝܢ ܠܦܳܬܽܘܪܳܟ.<br> <sup>4</sup> ܗܳܟܰܢ ܢܶܬܒܰܪܰܟ ܓܰܒܪܳܐ ܕܕܳܚܶܠ ܡܶܢ ܡܳܪܝܳܐ.<br> <sup>5</sup> ܢܒܰܪܟܳܟ ܡܳܪܝܳܐ ܡܶܢ ܨܶܗܝܽܘܢ. ܘܬܶܚܙܶܐ ܒܛܳܒ̈ܳܬܳܗ̇ ܕܽܐܘܪܺܫܠܶܡ ܟܽܠ ܝܰܘ̈ܡܰܝ ܚܰܝܰܝ̈ܟ.<br> <sup>6</sup> ܘܬܶܚܙܶܐ ܒܢܰܝ̈ܳܐ ܠܰܒ̈ܢܰܝܟ. ܫܠܳܡܳܐ ܥܰܠ ܝܺܣܪܳܐܶܝܠ.</span></p>
<p>&nbsp;</p>
<h1><span> <a name="_Toc512113306"></a>. 128  ܡܰܙܡܽܘܪܳܐ. ܩܟܚ</span></h1>
<p>&nbsp;</p>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܣܓܺܝܘ̱ ܐܳܠܽܘ̈ܨܰܝ ܡܶܢ ܛܰܠܝܽܘܬܝ̱.<br> <sup>2</sup> ܢܺܐܡܰܪ ܝܺܣܪܳܐܶܝܠ ܕܰܣܓܺܝܘ̱ ܐܳܠܽܘ̈ܨܰܝ ܡܶܢ ܛܰܠܝܽܘܬܝ̱. ܘܠܳܐ ܐܶܬܡܨܺܝܘ ܒܚܰܝܠܝ̱.<br> <sup>3</sup> ܥܰܠ ܚܰܨܝ̱ ܢܰܓܶܕܘ ܢܶܓ̈ܕܶܐ ܘܰܐܓܰܪܘ ܡܽܘܟܳܟܗܽܘܢ.<br> <sup>4</sup> ܡܳܪܝܳܐ ܙܰܕܺܝܩ ܘܰܡܦܰܫܰܚ ܣܰܘܟܰܝ̈ܗܽܘܢ ܕܥܰܘ̈ܳܠܶܐ.<br> <sup>5</sup> ܢܶܗܦܟܽܘܢ ܠܒܶܣܬܰܪܗܽܘܢ ܟܽܠܗܽܘܢ ܣܳܢ̈ܶܐܝܗ̇ ܕܨܶܗܝܽܘܢ.<br> <sup>6</sup> ܢܶܗܘܽܘܢ ܐܰܝܟ ܥܡܺܝܪܳܐ ܕܶܐܓܳܪܳܐ. ܕܡܳܐ ܕܢܶܫܒܰܬ ܒܶܗ ܪܽܘܚܳܐ ܫܳܠܶܦ ܘܝܳܒܶܫ.<br> <sup>7</sup> ܘܠܳܐ ܡܳܠܶܐ ܡܶܢܶܗ ܟܰܦܶܗ ܚܳܨܽܘܕܳܐ ܐܳܦܠܳܐ ܩܳܦܠܶܗ ܡܩܰܒܪܳܢܳܐ.<br> <sup>8</sup> ܘܠܳܐ ܐܶܡܰܪܘ ܐܰܝܠܶܝܢ ܕܥܳܒܪܺܝܢ. ܕܒܽܘܪܟܬܶܗ ܕܡܳܪܝܳܐ ܥܠܰܝܟܽܘܢ. ܒܰܪܶܟܢܳܟܽܘܢ ܒܰܫܡܶܗ ܕܡܳܪܝܳܐ.</span></p>
<p>&nbsp;</p>
<h1><span> <a name="_Toc512113307"></a>. 129  ܡܰܙܡܽܘܪܳܐ. ܩܟܛ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܡܶܢ ܥܽܘܡܩܳܐ ܩܪܺܝܬܳܟ ܡܳܪܝܳܐ ܘܰܫܡܰܥܬ ܒܩܳܠܝ̱.<br> <sup>2</sup> ܢܶܗܘ̈ܝܳܢ ܐܶܕܢܰܝ̈ܟ ܨܳܝ̈ܬܳܢ ܠܩܳܠܳܐ ܕܟܽܘܫܳܦܝ̱.<br> <sup>3</sup> ܐܶܢ ܚܛܳܗ̈ܶܐ ܢܳܛܰܪ ܐܰܢ̱ܬ ܡܳܪܝܳܐ ܡܰܢܽܘ ܡܶܫܟܰܚ ܠܰܡܩܳܡ.<br> <sup>4</sup> ܡܶܛܽܠ ܕܡܶܢ ܠܘܳܬܳܟ ܗܽܘ ܫܽܘܒܩܳܢܳܐ.<br> <sup>5</sup> ܣܰܒܪܶܬ ܒܡܳܪܝܳܐ ܘܣܰܟܝܰܬ ܢܰܦܫܝ̱ ܠܡܶܠܬܶܗ.<br> <sup>6</sup> ܣܰܟܺܝܬ ܠܡܳܪܝܳܐ ܡܶܢ ܡܰܛܰܪܬܳܐ ܕܨܰܦܪܳܐ ܘܰܥܕܰܡܳܐ ܠܡܰܛܰܪܬܳܐ ܕܨܰܦܪܳܐ.<br> <sup>7</sup> ܢܣܰܟܶܐ ܝܺܣܪܳܐܶܝܠ ܠܡܳܪܝܳܐ ܡܶܛܽܠ ܕܡܶܢ ܠܘܳܬܶܗ ܐܶܢܽܘܢ ܖ̈ܰܚܡܶܐ ܘܣܰܓܺܝ ܠܘܳܬܶܗ ܦܽܘܪܩܳܢܳܐ.<br> <sup>8</sup> ܗܽܘ ܢܶܦܪܩܺܝܘܗܝ̱ ܠܺܝܣܪܳܐܶܝܠ ܡܶܢ ܟܽܠܶܗ ܥܰܘܠܶܗ.</span></p>
<p>&nbsp;</p>
<h1><span> <a name="_Toc512113308"></a>. 130  ܡܰܙܡܽܘܪܳܐ. ܩܠ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܠܳܐ ܐܶܬܬܪܺܝܡ ܠܶܒܝ̱ ܘܠܳܐ ܐܶܬܬܪܺܝܡ ܥܰܝ̈ܢܰܝ ܘܠܳܐ ܗܰܠܟܶܬ ܒܰܕܖ̈ܰܘܪܒܳܢ ܡܶܢܝ̱.<br> <sup>2</sup> ܐܶܠܳܐ ܡܰܟܟܶܬ ܢܰܦܫܝ̱ ܐܰܝܟ ܚܣܺܝܠܳܐ ܥܰܠ ܐܶܡܶܗ ܘܰܐܝܟ ܚܣܺܝܠܳܐ ܗܘܳܬ ܥܠܰܝ ܢܰܦܫܝ̱.<br> <sup>3</sup> ܢܣܰܟܶܐ ܝܺܣܪܳܐܶܝܠ ܠܡܳܪܝܳܐ ܡܶܟܺܝܠ ܘܰܥܕܰܡܳܐ ܠܥܳܠܰܡ.</span></p>
<p>&nbsp;</p>
<p>&nbsp;</p>
<p>&nbsp;</p>
<h1><span> <a name="_Toc512113309"></a>. 131  ܡܰܙܡܽܘܪܳܐ. ܩܠܳܐ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܶܬܕܰܟܪ ܡܳܪܝܳܐ ܠܕܰܘܺܝܕ ܘܰܠܟܽܠܶܗ ܡܽܘܟܳܟܶܗ.<br> <sup>2</sup> ܕܺܝܡܳܐ ܠܡܳܪܝܳܐ ܘܰܢܕܰܪ ܠܰܐܠܳܗܶܗ ܕܝܰܥܩܽܘܒ.<br> <sup>3</sup> ܕܠܳܐ ܐܶܥܽܘܠ ܠܡܰܛܠܠܶܗ ܕܒܰܝܬܝ̱ ܘܠܳܐ ܐܶܣܰܩ ܠܬܶܫܘܺܝܬܳܗ̇ ܕܥܰܪܣܝ̱.<br> <sup>4</sup> ܘܠܳܐ ܐܶܬܶܠ ܫܶܢܬܳܐ ܠܥܰܝ̈ܢܰܝ ܐܳܦܠܳܐ ܢܰܘܡܬܳܐ ܠܰܓܒܺܝ̈ܢܰܝ.<br> <sup>5</sup> ܥܕܰܡܳܐ ܕܶܐܫܟܰܚ ܐܰܬܪܳܐ ܠܡܳܪܝܳܐ ܘܡܰܫܟܢܳܐ ܠܰܐܠܳܗܶܗ ܕܝܰܥܩܽܘܒ.<br> <sup>6</sup> ܗܳܐ ܫܡܰܥܢܳܗ̇ ܒܳܐܦܰܪܬܳܐ ܘܶܐܫܟܰܚܢܳܗ̇ ܒܚܰܩ̈ܠܳܬܳܐ.<br> <sup>7</sup> ܢܶܥܽܘܠ ܠܡܰܫܟܢܶܗ ܘܢܶܣܓܽܘܕ ܠܟܽܘܒܫܳܐ ܕܖ̈ܶܓܠܰܘܗܝ̱.<br> <sup>8</sup> ܩܽܘܡ ܡܳܪܝܳܐ ܠܰܢܝܳܚܬܳܟ ܐܰܢ̱ܬ ܘܩܺܒܽܘܬܳܐ ܕܥܽܘܫܢܳܟ.<br> <sup>9</sup> ܟܳܗ̈ܢܰܝܟ ܢܶܠܒܫܽܘܢ ܙܰܕܺܝܩܽܘܬܳܐ ܘܙܰܕܺܝܩܰܝ̈ܟ ܫܽܘܒܚܳܐ.<br> <sup>10</sup> ܡܶܛܽܠ ܕܰܘܺܝܕ ܥܰܒܕܳܟ ܠܳܐ ܬܰܗܦܶܟ ܐܰܦܰܘ̈ܗܝ̱ ܕܰܡܫܺܝܚܳܟ.<br> <sup>11</sup> ܝܺܡܳܐ ܡܳܪܝܳܐ ܠܕܰܘܺܝܕ ܒܰܫܪܳܪܳܐ ܘܠܳܐ ܢܶܗܦܽܘܟ ܡܶܢܶܗ. ܕܡܶܢ ܦܺܐܖ̈ܰܝ ܟܰܪܣܳܟ ܐܰܘܬܶܒ ܥܰܠ ܟܽܘܪܣܝܳܟ.<br> <sup>12</sup> ܐܶܢ ܢܶܛܪܽܘܢ ܒܢܰܝ̈ܟ ܩܝܳܡܝ̱ ܣܳܗܕܽܘܬܳܐ ܗܳܕܶܐ ܕܡܰܠܶܦ ܐ̱ܢܳܐ ܠܗܽܘܢ ܐܳܦ ܡܶܢ ܒܢܰܝ̈ܗܽܘܢ ܢܶܬܒܽܘܢ ܠܥܳܠܰܡ ܥܳܠܡܺܝܢ ܥܰܠ ܟܽܘܪܣܝܳܟ.<br> <sup>13</sup> ܡܶܛܽܠ ܕܰܨܒܳܐ ܡܳܪܝܳܐ ܒܨܶܗܝܽܘܢ ܘܰܓܒܳܗ̇ ܠܶܗ ܠܒܶܝܬ ܡܰܥܡܪܳܐ.<br> <sup>14</sup> ܗܳܕܳܐ ܗ̱ܝ ܢܝܳܚܬܝ ܠܥܳܠܰܡ ܥܳܠܡܺܝܢ. ܗܳܪܟܳܐ ܐܶܬܶܒ ܡܶܛܽܠ ܕܪܰܓܬܳܗ̇.<br> <sup>15</sup> ܘܰܠܨܰܝܳܕܶܝ̈ܗ̇ ܐܶܒܰܪܶܟ ܘܰܠܡܶܣ̈ܟܺܢܶܝܗ̇ ܐܶܣܰܒܰܥ ܠܰܚܡܳܐ.<br> <sup>16</sup> ܠܟܽܘܡܖ̈ܶܝܗ̇ ܐܰܠܒܶܫ ܦܽܘܪܩܳܢܳܐ ܘܰܠܙܰܕܺܝ̈ܩܶܝܗ̇ ܫܽܘܒܚܳܐ.<br> <sup>17</sup> ܬܰܡܳܢ ܐܰܕܢܰܚ ܩܰܪܢܳܐ ܠܕܰܘܺܝܕ ܘܰܐܢܗܰܪ ܫܪܳܓܳܐ ܠܰܡܫܺܝܚܶܗ.<br> <sup>18</sup> ܘܠܰܒܥܶܠܕ̈ܒܳܒܰܘܗܝ̱ ܐܰܠܒܶܫ ܒܶܗܬܬܳܐ ܘܰܥܠܰܘܗܝ̱ ܢܶܥܦܶܐ ܩܽܘܕܫܝ̱.</span></p>
<p>&nbsp;</p>
<h1><span> <a name="_Toc512113310"></a>. 132  ܡܰܙܡܽܘܪܳܐ. ܩܠܒ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܡܳܐ ܛܳܒ ܘܡܳܐ ܫܰܦܺܝܪ ܠܰܐܚ̈ܶܐ ܡܳܐ ܕܥܳܡܪܺܝܢ ܐܰܟܚܕܳܐ.<br> <sup>2</sup> ܐܰܝܟ ܡܶܫܚܳܐ ܕܢܳܚܶܬ ܥܰܠ ܪܺܝܫܳܐ ܘܥܰܠ ܕܰܩܢܳܐ ܕܰܩܢܶܗ ܕܰܐܗܪܽܘܢ ܕܢܳܚܶܬ ܥܰܠ ܒܰܪ ܨܰܘܪܳܐ ܕܟܽܘܬܺܝܢܶܗ.<br> <sup>3</sup> ܐܰܝܟ ܛܰܠܳܐ ܕܚܶܪܡܽܘܢ ܕܢܳܚܶܬ ܥܰܠ ܛܽܘܪܳܐ ܕܨܶܗܝܽܘܢ. ܡܶܛܽܠ ܕܬܰܡܳܢ ܦܩܰܕ ܡܳܪܝܳܐ ܒܽܘܪܟܬܳܐ ܘܚܰܝ̈ܶܐ ܥܕܰܡܳܐ ܠܥܳܠܰܡ.</span></p>
<p>&nbsp;</p>
<h1><span> <a name="_Toc512113311"></a>. 133  ܡܰܙܡܽܘܪܳܐ. ܩܠܓ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܒܰܪܶܟܘ̱ ܠܡܳܪܝܳܐ ܟܽܠܟܽܘܢ ܥܰܒܕܰܘ̈ܗܝ ܕܡܳܪܝܳܐ. ܐܰܝܠܶܝܢ ܕܩܳܝܡܺܝܢ ܒܒܰܝܬܶܗ ܕܡܳܪܝܳܐ ܒܠܰܝܠܰܘ̈ܳܬܳܐ.<br> <sup>2</sup> ܐܰܪܺܝܡܘ ܐܺܝܕܰܝ̈ܟܽܘܢ ܠܩܽܘܕܫܳܐ ܘܒܰܪܶܟܘ ܠܡܳܪܝܳܐ.<br> <sup>3</sup> ܢܒܰܪܟܳܟ ܡܳܪܝܳܐ ܡܶܢ ܨܶܗܝܽܘܢ ܗܰܘ ܕܰܥܒܰܕ ܫܡܰܝܳܐ ܘܰܐܪܥܳܐ.</span></p>
<p>&nbsp;</p>
<h1><span> <a name="_Toc512113312"></a>. 134  ܡܰܙܡܽܘܪܳܐ. ܩܠܕ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ ܠܰܫܡܶܗ ܕܡܳܪܝܳܐ. ܫܰܒܰܚܘ̱ ܥܰܒܕܰܘ̈ܗܝ ܕܡܳܪܝܳܐ.<br> <sup>2</sup> ܐܰܝܠܶܝܢ ܕܩܳܝܡܺܝܢ ܒܒܰܝܬܶܗ ܕܡܳܪܝܳܐ ܘܰܒܕܳܪܳܐ ܕܒܰܝܬܶܗ ܕܰܐܠܳܗܰܢ.<br> <sup>3</sup> ܫܰܒܰܚܘ ܠܡܳܪܝܳܐ ܡܶܛܽܠ ܕܛܳܒ ܗܽܘ. ܙܡܰܪܘ ܠܰܫܡܶܗ ܡܶܛܽܠ ܕܒܰܣܺܝܡ ܗܽܘ.<br> <sup>4</sup> ܡܶܛܽܠ ܕܰܠܝܰܥܩܽܘܒ ܓܒܳܐ ܠܶܗ ܡܳܪܝܳܐ ܘܺܝܣܪܳܐܶܝܠ ܠܟܶܢܫܶܗ.<br> <sup>5</sup> ܡܶܛܽܠ ܕܶܐܢܳܐ ܝܳܕܰܥ ܐ̱ܢܳܐ ܕܪܰܒ ܗܽܘ ܡܳܪܝܳܐ ܡܳܪܰܢ ܡܶܢ ܟܽܠܗܽܘܢ ܐܰܠܳܗ̈ܶܐ.<br> <sup>6</sup> ܘܟܽܠ ܕܨܳܒܶܐ ܡܳܪܝܳܐ ܥܳܒܶܕ ܒܰܫܡܰܝܳܐ ܘܒܰܐܪܥܳܐ ܘܰܒܝܰܡ̈ܡܶܐ ܘܰܒܟܽܠܗܽܘܢ ܬܗܽܘ̈ܡܶܐ.<br> <sup>7</sup> ܡܰܣܶܩ ܥܢܳܢ̈ܶܐ ܡܶܢ ܣܰܘ̈ܦܶܝܗ̇ ܕܰܐܪܥܳܐ ܘܒܰܖ̈ܩܶܐ ܠܡܶܛܪܳܐ ܥܒܰܕ. ܡܰܦܶܩ ܖ̈ܽܘܚܶܐ ܡܶܢ ܐܰܘܨܖ̈ܶܐ.<br> <sup>8</sup> ܕܰܡܚܳܐ ܠܒܽܘܟܖ̈ܶܐ ܕܡܶܨܪܶܝܢ ܡܶܢ ܒܢܰܝ̈ܢܳܫܳܐ ܘܰܥܕܰܡܳܐ ܠܰܒܥܺܝܪܳܐ.<br> <sup>9</sup> ܫܰܕܰܪ ܐܳܬܘ̈ܳܬܶܗ ܘܬܶܕܡܖ̈ܳܬܶܗ ܠܓܰܘܳܗ̇ ܕܡܶܨܪܶܝܢ ܥܰܠ ܦܶܪܥܽܘܢ ܘܥܰܠ ܟܽܠܗܽܘܢ ܥܰܒܕܰܘ̈ܗܝ.<br> <sup>10</sup> ܕܰܡܚܳܐ ܠܥܰܡ̈ܡܶܐ ܣܰܓܺܝ̈ܐܶܐ ܘܩܰܛܶܠ ܡܰܠܟ̈ܶܐ ܥܰܫܺܝ̈ܢܶܐ.<br> <sup>11</sup> ܠܣܺܝܚܽܘܢ ܡܰܠܟܳܐ ܕܳܐܡܽܘܖ̈ܳܝܶܐ ܘܰܠܥܽܘܓ ܡܰܠܟܳܐ ܕܒܰܝܫܳܢ ܘܰܠܟܽܠܗܶܝܢ ܡܰܠܟܘ̈ܳܬܳܐ ܕܰܟܢܰܥܢ.<br> <sup>12</sup> ܘܝܰܗܒ ܐܰܪܥܗܽܘܢ ܝܳܪܬܽܘܬܳܐ ܠܺܝܣܪܳܐܶܝܠ ܥܰܡܶܗ.<br> <sup>13</sup> ܡܳܪܝܳܐ ܫܡܳܟ ܠܥܳܠܰܡ ܡܳܪܝܳܐ ܕܽܘܟܪܳܢܳܟ ܠܕܳܪܕܳܖ̈ܺܝܢ.<br> <sup>14</sup> ܡܶܛܽܠ ܕܕܳܐܶܢ ܡܳܪܝܳܐ ܠܥܰܡܶܗ ܘܰܒܥܰܒܕܰܘ̈ܗܝ ܡܶܬܒܰܝܰܐ.<br> <sup>15</sup> ܦܬܰܟܖ̈ܶܐ ܕܥܰܡ̈ܡܶܐ ܣܺܐܡܳܐ ܘܕܰܗܒܳܐ ܥܒܳܕ ܐܺܝܕܰܝ̈ܳܐ ܕܒܰܪܢܳܫܳܐ.<br> <sup>16</sup> ܦܽܘܡܳܐ (ܦܽܘ̈ܡܶܐ) ܐܺܝܬ ܠܗܽܘܢ ܘܠܳܐ ܡܡܰܠܠܺܝܢ. ܥܰܝ̈ܢܶܐ ܐܺܝܬ ܠܗܽܘܢ ܘܠܳܐ ܚܳܙܶܝܢ.<br> <sup>17</sup> ܐܶܕܢ̈ܶܐ ܐܺܝܬ ܠܗܽܘܢ ܘܠܳܐ ܫܳܡܥܺܝܢ ܘܠܰܝܬ ܪܽܘܚܳܐ ܒܦܽܘܡܗܽܘܢ.<br> <sup>18</sup> ܐܰܟܘܳܬܗܽܘܢ ܢܶܗܘܽܘܢ ܥܳܒܽܘܕܰܝ̈ܗܽܘܢ. ܘܟܽܠ ܕܰܬܟܺܝܠܺܝܢ ܥܠܰܝܗܽܘܢ.<br> <sup>19</sup> ܕܒܶܝܬ ܝܺܣܪܳܐܶܝܠ ܒܰܪܶܟܘ ܠܡܳܪܝܳܐ. ܕܒܶܝܬ ܐܰܗܪܽܘܢ ܒܰܪܶܟܘ ܠܡܳܪܝܳܐ.<br> <sup>20</sup> ܕܒܶܝܬ ܠܶܘܺܝ ܒܰܪܶܟܘ ܠܡܳܪܝܳܐ. ܕܳܚܠܰܘ̈ܗܝ̱ ܕܡܳܪܝܳܐ ܒܰܪܶܟܘ ܠܡܳܪܝܳܐ.<br> <sup>21</sup> ܒܪܺܝܟ ܗܽܘ ܡܳܪܝܳܐ ܡܶܢ ܨܶܗܝܽܘܢ ܗܰܘ ܕܥܳܡܰܪ ܒܽܐܘܪܺܫܠܶܡ.</span></p>
<p>&nbsp;</p>
<h1><span> <a name="_Toc512113313"></a>. 135  ܡܰܙܡܽܘܪܳܐ. ܩܠܗ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܰܘ ܠܡܳܪܝܳܐ ܕܛܳܒ ܗܽܘ ܘܰܠܥܳܠܰܡ ܖ̈ܰܚܡܰܘܗܝ̱.<br> <sup>2</sup> ܐܰܘܕܰܘ ܠܰܐܠܳܗ ܐܰܠܳܗܺܝ̈ܢ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>3</sup> ܐܰܘܕܰܘ ܠܡܳܪܶܐ ܡܳܖ̈ܰܘܳܬܳܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>4</sup> ܠܕܰܥܒܰܕ ܬܶܕܡܖ̈ܳܬܳܐ ܖ̈ܰܘܪܒܳܬܳܐ ܒܰܠܚܽܘܕܰܘܗܝ̱ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>5</sup> ܠܕܰܥܒܰܕ ܫܡܰܝܳܐ ܒܚܶܟܡܬܶܗ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>6</sup> ܠܕܰܪܩܰܥ ܐܰܪܥܳܐ ܥܰܠ ܡܰܝ̈ܳܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>7</sup> ܠܕܰܥܒܰܕ ܢܰܗܺܝܖ̈ܶܐ ܖ̈ܰܘܪܒܶܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>8</sup> ܫܶܡܫܳܐ ܠܫܽܘܠܛܳܢܳܐ ܕܺܐܝܡܳܡܳܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>9</sup> ܣܰܗܪܳܐ ܘܟܰܘܟ̈ܒܶܐ ܠܫܽܘܠܛܳܢܳܐ ܕܠܺܠܝܳܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>10</sup> ܠܕܰܡܚܳܐ ܠܒܽܘܟܖ̈ܶܐ ܕܡܶܨܪܶܝܢ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>11</sup> ܘܰܐܦܶܩ ܠܺܝܣܪܳܐܶܝܠ ܡܶܢ ܒܰܝܢܳܬܗܽܘܢ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>12</sup> ܒܺܐܝܕܳܐ ܥܰܫܺܝܢܬܳܐ ܘܒܰܕܪܳܥܳܐ ܪܳܡܳܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>13</sup> ܠܕܰܦܠܰܓ ܝܰܡܳܐ ܕܣܽܘܦ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>14</sup> ܘܰܐܥܒܰܪ ܠܺܝܣܪܳܐܶܝܠ ܒܓܰܘܶܗ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>15</sup> ܠܰܕܛܰܪܶܦ (ܘܛܰܪܶܦ) ܠܦܶܪܥܽܘܢ ܘܰܠܚܰܝܠܶܗ ܒܝܰܡܳܐ ܕܣܽܘܦ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>16</sup> ܠܰܕܕܰܒܰܪ ܥܰܡܶܗ ܒܡܰܕܒܪܳܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>17</sup> ܠܕܰܡܚܳܐ ܠܡܰܠܟ̈ܶܐ ܖ̈ܰܘܪܒܶܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>18</sup> ܘܩܰܛܶܠ ܡܰܠܟ̈ܶܐ ܥܰܫܺܝ̈ܢܶܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>19</sup> ܠܣܺܝܚܽܘܢ ܡܰܠܟܳܐ ܕܳܐܡܽܘܖ̈ܳܝܶܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>20</sup> ܘܰܠܥܽܘܓ ܡܰܠܟܳܐ ܕܒܰܝܫܳܢ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>21</sup> ܘܝܰܗܒ ܐܰܪܥܗܽܘܢ ܝܽܘܪܬܳܢܳܐ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>22</sup> ܝܳܪܬܽܘܬܳܐ ܠܺܝܣܪܳܐܶܝܠ ܥܰܒܕܶܗ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>23</sup> ܠܕܶܐܬܕܰܟܪܰܢ ܒܡܽܘܟܳܟܰܢ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>24</sup> ܘܦܰܪܩܰܢ ܡܶܢ ܒܥܶܠܕ̈ܒܳܒܰܝܢ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>25</sup> ܠܰܕܝܳܗܶܒ ܡܶܐܟܽܘܠܬܳܐ ܠܟܽܠ ܒܣܰܪ ܕܰܠܥܳܠܰܡ ܖ̈ܰܚܡܰܘܗܝ̱.<br> <sup>26</sup> ܐܰܘܕܰܘ ܠܰܐܠܳܗܳܐ ܕܒܰܫܡܰܝܳܐ ܕܰܠܥܳܠܰܡ ܖ̈ܰܚܡܰܘܗܝ̱.</span></p>
<p>&nbsp;</p>
<h1><span> <a name="_Toc512113314"></a>. 136  ܡܰܙܡܽܘܪܳܐ. ܩܠܘ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܥܰܠ ܢܰܗܖ̈ܰܘܳܬܳܐ ܕܒܳܒܶܠ ܬܰܡܳܢ ܝܺܬܶܒܢ ܘܰܒܟܰܝܢ ܟܰܕ ܐܶܬܕܟܰܪܢܳܗ̇ ܠܨܶܗܝܽܘܢ.<br> <sup>2</sup> ܥܰܠ ܥܰܖ̈ܒܶܐ ܕܰܒܓܰܘܳܗ̇ ܬܠܰܝܢ ܟܶܢܳܖ̈ܰܝܢ.<br> <sup>3</sup> ܡܶܛܽܠ ܕܬܰܡܳܢ ܫܰܐܠܽܘܢ ܫܳܒܰܝ̈ܢ ܡ̈ܶܠܶܐ ܕܬܶܫܒ̈ܚܳܬܳܐ ܘܕܳܒܽܘܖ̈ܰܝܢ ܐܶܡܰܪܘ ܠܰܢ. ܫܰܒܰܚܘ ܠܰܢ ܡܶܢ ܬܶܫܒ̈ܚܳܬܳܗ̇ ܕܨܶܗܝܽܘܢ.<br> <sup>4</sup> ܐܰܝܟܰܢ ܢܫܰܒܰܚ ܠܟܽܘܢ ܬܶܫܒ̈ܚܳܬܶܗ ܕܡܳܪܝܳܐ ܒܰܐܪܥܳܐ ܢܽܘܟܪܳܝܬܳܐ.<br> <sup>5</sup> ܐܶܢ ܐܶܛܥܶܝܟܝ̱ ܐܽܘܪܺܫܠܶܡ ܬܶܛܥܶܝܢܝ̱ ܝܰܡܺܝܢܝ̱.<br> <sup>6</sup> ܢܶܕܒܰܩ ܠܶܫܳܢܝ̱ ܠܰܫܡܰܝ̈ ܚܶܟܝ̱ ܐܶܠܳܐ ܐܶܬܕܰܟܪܶܟܝ̱ ܐܶܠܳܐ ܐܰܣܩܺܝܗ̇ ܠܽܐܘܪܺܫܠܶܡ ܒܪܺܝܫ ܚܰܕܘ̈ܳܬܝ̱.<br> <sup>7</sup> ܐܶܬܕܰܟܪ ܡܳܪܝܳܐ ܠܰܒܢܰܝ̈ ܐܰܕܽܘܡ ܒܝܰܘܡܳܗ̇ ܕܽܐܘܪܺܫܠܶܡ ܕܳܐܡܪܺܝܢ ܓܰܠܰܘ ܓܰܠܰܘ ܥܕܰܡܳܐ ܠܫܶܬܶܐܣܶܝ̈ܗ̇.<br> <sup>8</sup> ܒܰܪܬ ܒܳܒܶܠ ܒܳܙܽܘܙܬܳܐ ܛܽܘܒܰܘܗܝ̱ ܠܡܰܢ ܕܢܶܦܪܥܶܟܝ ܦܽܘܪܥܳܢܳܐ ܕܰܦܪܰܥܬܺܝܘܗܝ̱.<br> <sup>9</sup> ܛܽܘܒܰܘܗܝ̱ ܠܡܰܢ ܕܢܶܐܚܽܘܕ ܝܰܠܽܘ̈ܕܰܝܟܝ̱ ܘܰܢܫܰܩܶܦ ܠܟܺܐܦܳܐ.</span></p>
<p>&nbsp;</p>
<h1><span> <a name="_Toc512113315"></a>. 137  ܡܰܙܡܽܘܪܳܐ. ܩܠܙ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܰܘܕܶܐ ܠܳܟ ܡܳܪܝܳܐ ܡܶܢ ܟܽܠܶܗ ܠܶܒܝ̱ ܘܰܩܕܳܡ ܡܰܠܟ̈ܶܐ ܐܶܙܰܡܰܪ ܠܳܟ.<br> <sup>2</sup> ܐܶܣܓܽܘܕ ܒܗܰܝܟܠܳܐ ܕܩܽܘܕܫܳܟ ܘܰܐܘܕܶܐ ܠܰܫܡܳܟ ܥܰܠ ܛܰܝܒܽܘܬܳܟ ܘܥܰܠ ܩܽܘܫܬܳܟ ܡܶܛܽܠ ܕܰܐܘܪܶܒܬ ܥܰܠ ܟܽܠ ܫܶܡ ܡܺܐܡܪܳܟ.<br> <sup>3</sup> ܒܝܰܘܡܳܐ ܕܰܩܪܺܝܬܳܟ ܥܢܰܝܬܳܢܝ̱ ܘܰܐܣܓܺܝܬ ܥܽܘܫܢܳܗ̇ ܕܢܰܦܫܝ̱.<br> <sup>4</sup> ܢܰܘܕܽܘܢ ܠܳܟ ܡܳܪܝܳܐ ܟܽܠܗܽܘܢ ܡܰܠܟ̈ܶܐ ܕܰܐܪܥܳܐ ܡܶܛܽܠ ܕܰܫܡܰܥܘ̱ ܡܺܐܡܪܶܗ ܕܦܽܘܡܳܟ.<br> <sup>5</sup> ܘܰܢܫܰܒܚܽܘܢ ܐܽܘܖ̈ܚܳܬܶܗ ܕܡܳܪܝܳܐ ܡܶܛܽܠ ܕܪܰܒ ܗܽܘ ܐܺܝܩܳܪܶܗ ܕܡܳܪܝܳܐ.<br> <sup>6</sup> ܘܪܳܡ ܗܽܘ ܡܳܪܝܳܐ ܕܰܒܥܽܘܡܩܳܐ ܚܳܙܶܐ ܘܰܐܝܢܳܐ ܕܡܶܬܬܪܺܝܡ ܡܶܢ ܪܽܘܚܩܳܐ ܝܳܕܰܥ.<br> <sup>7</sup> ܐܶܢ ܐܶܗܰܠܶܟ ܒܽܐܘܠܨܳܢܳܐ ܬܰܚܶܝܢܝ̱. ܒܪܽܘܓܙܳܐ ܕܰܒܥܶܠܕ̈ܒܳܒܰܝ ܬܰܘܫܶܛ ܐܺܝܕܳܟ ܘܬܶܦܪܩܰܢܝ̱.<br> <sup>8</sup> ܝܰܡܺܝܢܳܟ ܡܳܪܝܳܐ ܐܰܓܶܢ ܥܠܰܝ. ܡܳܪܝܳܐ ܖ̈ܰܚܡܰܝܟ ܠܥܳܠܰܡ ܘܰܥܒܳܕ ܐܺܝ̈ܕܰܝܟ ܠܳܐ ܬܰܪܦܶܐ.</span></p>
<p>&nbsp;</p>
<h1><span> <a name="_Toc5121133<br> <sup>16</sup>"></a>. 138  ܡܰܙܡܽܘܪܳܐ. ܩܠܚ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܒܨܰܝܬܳܢܝ̱ ܘܺܝܕܰܥܬܳܢܝ̱.<br> <sup>2</sup> ܐܰܢ̱ܬ ܝܳܕܰܥ ܐܰܢ̱ܬ ܡܰܘܬܰܒܝ̱ ܘܰܡܩܳܡܝ̱. ܐܶܣܬܰܟܰܠܬ ܡܰܚܫ̈ܒܳܬܝ̱ ܡܶܢ ܪܰܘܡܳܐ.<br> <sup>3</sup> ܐܽܘܪܚܝ̱ ܘܰܫܒܺܝ̈ܠܰܝ ܝܳܕܰܥ ܐܰܢ̱ܬ ܘܟܽܠܗܶܝܢ ܐܽܘܖ̈ܚܳܬܝ̱ ܥܰܩܶܒܬ.<br> <sup>4</sup> ܐܶܢ ܐܺܝܬ ܫܽܘܚܠܳܦܳܐ ܒܠܶܫܳܢܝ̱ ܐܰܢ̱ܬ ܡܳܪܝܳܐ ܝܳܕܰܥ ܐܰܢ̱ܬ.<br> <sup>5</sup> ܟܽܠܗܶܝܢ ܕܡܶܢ ܩܕܺܝܡ ܘܰܠܚܰܪܬܳܐ. ܓܒܰܠܬܳܢܝ̱ ܘܣܳܡܬ ܥܠܰܝ ܐܺܝܕܳܟ.<br> <sup>6</sup> ܡܶܢܝ̱ ܗܘܳܬ ܝܺܕܰܥܬܳܐ ܘܬܶܕܡܽܘܪܬܳܐ. ܐܶܬܚܰܝܠܶܬ ܘܠܳܐ ܡܨܶܐ ܐ̱ܢܳܐ ܚܰܝܠܳܐ.<br> <sup>7</sup> ܠܰܐܝܟܳܐ ܐܺܙܰܠ ܡܶܢ ܪܽܘܚܳܟ ܘܰܐܝܟܳܐ ܐܶܛܫܶܐ ܡܶܢ ܩܕܳܡܰܝܟ.<br> <sup>8</sup> ܐܶܢ ܐܶܣܰܩ ܠܰܫܡܰܝܳܐ ܬܰܡܳܢ ܐܰܢ̱ܬ ܘܶܐܢ ܐܶܚܽܘܬ ܠܰܫܝܽܘܠ ܐܳܦ ܬܰܡܳܢ ܐܺܝܬܰܝܟ.<br> <sup>9</sup> ܘܶܐܢ ܐܰܪܺܝܡ ܟܶܢ̈ܦܰܝ ܐܰܝܟ ܕܢܶܫܪܳܐ ܘܶܐܫܪܶܐ ܒܚܰܪܬܶܗ ܕܝܰܡܳܐ.<br> <sup>10</sup> ܐܳܦ ܬܰܡܳܢ ܐܺܝܕܳܟ ܬܶܐܚܕܰܢܝ̱ ܘܰܬܕܰܒܪܰܢܝ̱ ܝܰܡܺܝܢܳܟ.<br> <sup>11</sup> ܐܶܡܪܶܬ ܕܚܶܫܽܘܟܳܐ ܢܶܢܗܰܪ ܠܺܝ ܘܠܺܠܝܳܐ ܢܶܢܗܰܪ ܒܰܐܦܰܝ̈. ܘܚܶܫܽܘܟܳܐ ܠܳܐ ܢܶܚܫܰܟ ܡܶܢܳܟ.<br> <sup>12</sup> ܘܠܺܠܝܳܐ ܐܰܝܟ ܐܺܝܡܳܡܳܐ ܢܶܢܗܰܪ ܘܚܶܫܽܘܟܳܐ ܐܰܝܟ ܢܰܗܺܝܪܳܐ.<br> <sup>13</sup> ܡܶܛܽܠ ܕܰܐܢ̱ܬ ܬܰܩܶܢܬ ܟܽܘ̈ܠܝܳܬ݂ܝ̱ ܘܩܰܒܶܠܬܳܢܝ̱ ܡܶܢ ܟܰܪܣܳܗ̇ ܕܶܐܡܝ̱.<br> <sup>14</sup> ܐܰܘܕܶܐ ܠܳܟ ܡܶܛܽܠ ܬܶܕܡܽܘܪܬܳܐ ܕܰܥܒܰܕܬ. ܡܪܰܡܪܡܺܝܢ ܐܶܢܽܘܢ ܓܶܝܪ ܥܒܳܕܰܝ̈ܟ ܘܢܰܦܫܝ̱ ܛܳܒ ܝܳܕܥܳܐ.<br> <sup>15</sup> ܘܠܳܐ ܟܣܶܝܢ ܓܰܖ̈ܡܰܝ ܡܶܢܳܟ ܕܰܥܒܰܕܬ ܒܣܶܬܪܳܐ. ܢܶܚܬܶܬ ܠܬܰܚ̈ܬܳܝܳܬܳܗ̇ ܕܰܐܪܥܳܐ. ܘܦܽܘܪܥܳܢܝ̱ ܚܙܰܝ̈ ܥܰܝ̈ܢܰܝ.<br> <sup>16</sup> ܘܥܰܠ ܟܬܳܒܰܝ̈ܟ ܟܽܠܗܶܝܢ ܢܶܬܟܰܬܒ̈ܳܢ. ܗܳܐ ܝܰܘ̈ܡܳܬܳܐ ܐܶܬܟܪܺܝܘ ܘܠܰܝܬ ܒܗܽܘܢ ܐ̱ܢܳܫ.<br> <sup>17</sup> ܠܺܝ ܕܶܝܢ ܛܳܒ ܝܺܩܰܪܘ ܖ̈ܰܚܡܰܝܟ ܐܰ‌ܠܳܗܳܐ ܘܛܳܒ ܥܫܶܢܘ. ܫܰܠܺܝ̈ܛܳܢܰܝܗܽܘܢ.<br> <sup>18</sup> ܐܶܡܢܶܐ ܐܶܢܽܘܢ ܘܝܰܬܺܝܪ ܡܶܢ ܚܳܠܳܐ ܢܶܣܓܽܘܢ. ܐܶܬܬܥܺܝܪܶܬ ܘܬܽܘܒ ܥܰܡܳܟ ܐ̱ܢܳܐ.<br> <sup>19</sup> ܐܶܢ ܬܶܩܛܽܘܠ ܐܰ‌ܠܳܗܳܐ ܠܚܰܛܳܝ̈ܶܐ ܘܓܰܒܖ̈ܶܐ ܕܰܕܡܳܐ ܢܶܥܒܪܽܘܢ ܡܶܢܝ̱.<br> <sup>20</sup> ܡܶܛܽܠ ܕܡܰܠܠܽܘܟ ܘܰܢܣܰܒܘ̱ ܒܰܣܪܺܝܩܽܘܬܳܐ ܡܕܺܝܢ̱ܬܳܟ.<br> <sup>21</sup> ܠܣܳܢܰܐܝ̈ܟ ܡܳܪܝܳܐ ܣܢܺܝܬ ܘܥܰܠ ܐܰܝܠܶܝܢ ܕܩܳܝܡܺܝܢ ܠܩܽܘܒܠܳܟ ܐܶܬܚܰܡܬܶܬ.<br> <sup>22</sup> ܘܣܶܢܐܬܳܐ ܡܫܰܡܠܰܝܬܳܐ ܣܢܺܝܬ ܐܶܢܽܘܢ܆ ܘܰܗܘܰܘ ܠܺܝ ܒܥܶܠܕ̈ܒܳܒܶܐ.<br> <sup>23</sup> ܒܨܺܝܢܝ̱ ܐܰ‌ܠܳܗܳܐ ܘܕܰܥ ܠܶܒܝ̱ ܘܰܒܚܽܘܪܰܝܢܝ̱ ܘܕܰܥ ܗܶܠܟ̈ܳܬܝ̱.<br> <sup>24</sup> ܘܰܚܙܺܝ ܐܶܢ ܐܺܝܬ ܒܺܝ ܐܽܘܪܚܳܐ ܕܫܽܘܩܪܳܐ. ܕܰܒܰܪܰܝܢܝ̱ ܒܽܐܘܪܚܳܟ ܕܰܠܥܳܠܰܡ.</span></p>
<p>&nbsp;</p>
<h1><span> <a name="_Toc5121133<br> <sup>17</sup>"></a>. 139  ܡܰܙܡܽܘܪܳܐ. ܩܠܛ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܦܰܨܳܢܝ̱ ܡܳܪܝܳܐ ܡܶܢ ܒܰܪܢܳܫܳܐ ܒܺܝܫܳܐ ܘܡܶܢ ܓܰܒܖ̈ܶܐ ܥܰܘ̈ܳܠܶܐ ܢܰܛܰܪܰܝܢܝ̱.<br> <sup>2</sup> ܕܶܐܬܚܰܫܰܒܘ̱ ܒܺܝܫܬܳܐ ܒܠܶܒܗܽܘܢ ܘܟܽܠܶܗ ܝܰܘܡܳܐ ܓܰܪܶܓܘ ܗܶܪܬܳܐ.<br> <sup>3</sup> ܕܰܠܛܰܫܘ ܠܶܫܳܢܗܽܘܢ ܐܰܝܟ ܕܚܶܘܝܳܐ ܘܚܶܡܬܳܐ ܕܶܐܣܦܶܣ ܬܚܶܝܬ ܣܶܦ̈ܘܳܬܗܽܘܢ.<br> <sup>4</sup> ܢܰܛܰܪܰܝܢܝ̱ ܡܳܪܝܳܐ ܡܶܢ ܐܺܝܕܳܐ ܕܥܰܘ̈ܳܠܶܐ ܘܡܶܢ ܓܰܒܖ̈ܶܐ ܚܳܛܽܘ̈ܦܶܐ ܢܰܛܰܪܰܝܢܝ̱ ܕܶܐܬܚܰܫܰܒܘ̱ ܠܡܶܕܚܳܐ ܗܶܠܟ̈ܳܬܝ̱.<br> <sup>5</sup> ܘܰܛܡܰܪܘ ܠܺܝ ܫܰܒܰܗܖ̈ܳܢܶܐ ܦܰܚ̈ܶܐ ܘܚܰܒ̈ܠܶܐ ܕܰܡܨܺܝ̈ܕܳܬܗܽܘܢ ܦܪܰܣܘ ܥܰܠ ܫܒܺܝ̈ܠܰܝ ܘܰܡܨܺܝܕܬܳܐ ܫܕܰܘ ܥܠܰܝ.<br> <sup>6</sup> ܐܶܡܪܶܬ ܠܡܳܪܝܳܐ ܕܰܐ‌ܠܳܗܝ ܐܰܢ̱ܬ ܨܽܘܬ ܠܩܳܠܳܐ ܕܒܳܥܽܘܬܝ̱.<br> <sup>7</sup> ܡܳܪܝܳܐ ܦܳܪܽܘܩܝ̱ ܥܰܫܺܝܢܳܐ܆ ܡܰܛܠܠܶܗ ܕܪܺܝܫܝ̱ ܒܝܰܘܡܳܐ ܕܰܩܪܳܒܳܐ.<br> <sup>8</sup> ܠܳܐ ܬܶܬܶܠ ܡܳܪܝܳܐ ܪܶܓܬܶܗ ܠܥܰܘܳܠܳܐ ܘܬܰܪܥܺܝܬܶܗ ܠܳܐ ܬܶܣܰܩ ܠܪܺܝܫܝ̱.<br> <sup>9</sup> ܢܟܰܣܶܐ ܐܶܢܽܘܢ ܥܰܘܠܳܐ ܕܣܶܦ̈ܘܳܬܗܽܘܢ.<br> <sup>10</sup> ܘܢܶܚ̈ܬܳܢ ܥܠܰܝܗܽܘܢ ܓܽܘܡܖ̈ܶܐ. ܘܢܶܦܠܽܘܢ ܒܢܽܘܪܳܐ ܘܠܳܐ ܢܶܫܟܚܽܘܢ ܠܰܡܩܳܡ.<br> <sup>11</sup> ܒܰܪܢܳܫܳܐ ܠܶܫܳܢܳܢܳܐ ܠܳܐ ܢܶܬܩܰܝܰܡ ܒܰܐܪܥܳܐ. ܓܰܒܪܳܐ ܥܰܘܳܠܳܐ ܒܺܝܫܬܳܐ ܬܨܽܘܕܺܝܘܗܝ̱ ܠܰܐܒܕܳܢܳܐ.<br> <sup>12</sup> ܝܶܕܥܶܬ ܕܥܳܒܶܕ ܡܳܪܝܳܐ ܕܺܝܢܳܐ ܕܡܶܣ̈ܟܺܢܶܐ ܘܕܺܝܢܳܐ ܕܒܳܝ̈ܫܶܐ.<br> <sup>13</sup> ܒܪܰܡ ܙܰܕܺܝ̈ܩܶܐ ܢܰܘܕܽܘܢ ܠܰܫܡܳܟ ܘܢܶܬܒܽܘܢ ܬܖ̈ܺܝܨܶܐ ܩܕܳܡ ܐܰܦܰܝ̈ܟ.</span></p>
<p>&nbsp;</p>
<h1><span> <a name="_Toc5121133<br> <sup>18</sup>"></a>. 140  ܡܰܙܡܽܘܪܳܐ. ܩܡ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܡܳܪܝܳܐ ܩܪܺܝܬܳܟ ܐܰܢ̱ܬ ܥܢܺܝܢܝ̱. ܨܽܘܬ ܡܶܠܰܝ̈ ܘܩܰܒܶܠ.<br> <sup>2</sup> ܨܠܽܘܬܝ̱ ܐܰܝܟ ܥܶܛܪܳܐ ܩܕܳܡܰܝܟ. ܩܽܘܪܒܳܢܳܐ ܕܺܐܝ̈ܕܰܝ ܐܰܝܟ ܩܽܘܪܒܳܢܳܐ ܕܪܰܡܫܳܐ.<br> <sup>3</sup> ܐܰܩܺܝܡ ܡܳܪܝܳܐ ܢܳܛܽܘܪܳܐ ܠܦܽܘܡܝ̱ ܘܢܳܛܽܘܪܳܐ ܠܣܶܦ̈ܘܳܬ݂ܝ̱.<br> <sup>4</sup> ܕܠܳܐ ܢܶܣܛܶܐ ܠܶܒܝ̱ ܠܡܶܠܬܳܐ ܒܺܝܫܬܳܐ ܘܶܐܥܒܶܕ ܥܒܳܕ̈ܶܐ ܕܥܰܘܠܳܐ ܥܰܡ ܓܰܒܖ̈ܶܐ ܖ̈ܰܫܺܝܥܶܐ ܠܳܐ ܐܶܬܡܰܠܰܚ ܥܰܡܗܽܘܢ.<br> <sup>5</sup> ܢܰܠܦܰܢܝ̱ ܙܰܕܺܝܩܳܐ ܘܢܰܟܣܰܢܝ̱. ܡܶܫܚܳܐ ܕܖ̈ܰܫܺܝܥܶܐ ܠܪܺܝܫܝ̱ ܠܳܐ ܢܰܕܗܶܢ ܡܶܛܽܠ ܕܰܨܠܽܘܬܝ̱ ܥܰܠ ܒܺܝܫܽܘܬܗܽܘܢ.<br> <sup>6</sup> ܘܶܐܬܟܠܺܝܘ̱ ܒܺܐܝܕܳܐ ܕܟܺܐܦܳܐ ܕܰܝܳܢܰܝ̈ܗܽܘܢ ܘܰܫܡܰܥ ܡܶܠܰܝ̈ ܕܒܰܣܺܝ̈ܡܳܢ.<br> <sup>7</sup> ܐܰܝܟ ܣܶܟܬܳܐ ܕܨܳܪܝܳܐ ܐܰܪܥܳܐ ܐܶܬܒܰܕܰܪܘ ܓܰܖ̈ܡܰܝܗܽܘܢ ܥܰܠ ܦܽܘܡܳܗ̇ ܕܰܫܝܽܘܠ.<br> <sup>8</sup> ܘܶܐܢܳܐ ܠܘܳܬܳܟ ܡܳܪܝܳܐ ܐܰܪܺܝܡܶܬ ܥܰܝ̈ܢܰܝ ܘܰܥܠܰܝܟ ܐܶܬܬܰܟܠܶܬ ܠܳܐ ܬܶܫܕܶܝܗ̇ ܠܢܰܦܫܝ̱.<br> <sup>9</sup> ܢܰܛܰܪܰܝܢܝ̱ ܡܶܢ ܐܺܝܕܳܐ ܕܫܰܒܰܗܖ̈ܳܢܶܐ ܕܰܛܡܰܪܘ ܠܺܝ ܦܰܚ̈ܶܐ.<br> <sup>10</sup> ܢܶܦܠܽܘܢ ܥܰܘ̈ܳܠܶܐ ܐܰܟܚܕܳܐ ܒܰܡܨܺܝ̈ܕܳܬܗܽܘܢ ܥܕܰܡܳܐ ܕܶܐܥܒܰܪ ܐܶܢܳܐ.</span></p>
<p>&nbsp;</p>
<p>&nbsp;</p>
<h1><span> <a name="_Toc5121133<br> <sup>19</sup>"></a>. 141  ܡܰܙܡܽܘܪܳܐ. ܩܡܐ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܒܩܳܠܝ̱ ܠܡܳܪܝܳܐ ܩܪܺܝܬ ܒܩܳܠܝ̱ ܠܡܳܪܝܳܐ ܐܶܬܟܰܫܦܶܬ.<br> <sup>2</sup> ܘܰܐܪܡܺܝܬ ܩܕܳܡܰܘܗܝ̱ ܬܰܟܫܶܦܬܝ̱ ܐܘܠܨܳܢܝ̱ ܩܕܳܡܰܘܗܝ̱ ܚܰܘܺܝܬ.<br> <sup>3</sup> ܟܰܕ ܐܶܬܛܰܪܦܰܬ ܪܽܘܚܝ̱ ܐܰܢ̱ܬ ܝܳܕܰܥ ܐܰܢ̱ܬ ܫܒܺܝ̈ܠܰܝ. ܒܽܐܘܪܚܳܐ ܕܗܶܠ̈ܟܳܬܝ̱ ܛܡܰܪܘ ܠܺܝ ܦܰܚ̈ܶܐ.<br> <sup>4</sup> ܚܳܪܶܬ ܠܝܰܡܺܝܢܳܐ ܘܰܚܙܺܝܬ ܘܠܰܝܬ ܕܚܳܟܶܡ ܠܺܝ. ܐܶܒܰܕ ܡܶܢܝ̱ ܒܶܝܬ ܡܰܥܪܩܳܐ ܘܠܰܝܬ ܬܳܒܽܘܥܳܐ ܠܢܰܦܫܝ̱.<br> <sup>5</sup> ܘܰܓܥܺܝܬ ܠܘܳܬܳܟ ܡܳܪܝܳܐ ܘܶܐܡܪܶܬ ܕܰܐܢ̱ܬ ܗܽܘ ܣܰܒܪܝ̱ ܘܰܡܢܳܬܝ̱ ܒܰܐܪܥܳܐ ܕܚܰܝ̈ܶܐ.<br> <sup>6</sup> ܨܽܘܬ ܠܒܳܥܽܘܬܝ̱ ܡܶܛܽܠ ܕܶܐܬܡܰܟܟܶܬ ܛܳܒ. ܦܰܨܳܢܝ ܡܶܢ ܖ̈ܳܕܽܘܦܰܝ ܡܶܛܽܠ ܕܰܥܫܶܢܘ̱ ܡܶܢܝ.<br> <sup>7</sup> ܐܰܦܶܩ ܢܰܦܫܝ̱ ܡܶܢ ܒܶܝܬ ܚܒܽܘܫܝܳܐ ܕܰܐܘܕܶܐ ܠܰܫܡܳܟ. ܠܺܝ ܢܣܰܟܽܘܢ ܙܰܕܺܝܩܰܝ̈ܟ ܟܰܕ ܬܶܦܪܥܰܢܝ̱.</span></p>
<p>&nbsp;</p>
<h1><span> <a name="_Toc512113320"></a>. 142  ܡܰܙܡܽܘܪܳܐ. ܩܡܒ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܫܡܰܥ ܡܳܪܝܳܐ ܨܠܽܘܬܝ̱ ܘܨܽܘܬ ܠܒܳܥܽܘܬܝ̱. ܒܡܺܐܡܪܳܟ ܥܢܺܝܢܝ̱ ܘܰܒܙܰܕܺܝܩܽܘܬܳܟ.<br> <sup>2</sup> ܠܳܐ ܬܰܥܠܺܝܘܗܝ̱ ܠܥܰܒܕܳܟ ܒܕܺܝܢܳܐ ܡܶܛܽܠ ܕܠܳܐ ܙܳܟܶܐ ܩܕܳܡܰܝܟ ܟܽܠ ܕܚܰܝ.<br> <sup>3</sup> ܡܶܛܽܠ ܕܰܪܕܰܦ ܒܥܶܠܕܒܳܒܳܐ ܠܢܰܦܫܝ̱ ܘܡܰܟܶܟ ܚܰܝ݂ܰܝ݂̈ ܒܰܐܪܥܳܐ. ܐܰܘܬܒܰܢܝ̱ ܒܚܶܫܽܘܟܳܐ ܐܰܝܟ ܡܺܝܬܳܐ ܠܥܳܠܰܡ.<br> <sup>4</sup> ܐܶܬܛܰܪܦܰܬ ܥܠܰܝ ܪܽܘܚܝ̱ ܘܙܳܥ ܠܶܒܝ̱ ܒܓܰܘܝ̱.<br> <sup>5</sup> ܘܶܐܬܕܟܰܪܬܳܟ ܡܳܪܝܳܐ ܡܶܢ ܩܕܺܝܡ ܘܰܪܢܺܝܬ ܒܟܽܠܗܽܘܢ ܥܒܳܕܰܝ̈ܟ ܘܰܪܢܺܝܬ ܒܰܥܒܳܕ ܐܺܝ̈ܕܰܝܟ.<br> <sup>6</sup> ܘܦܶܫܛܶܬ ܐܺܝ̈ܕܰܝ ܠܘܳܬܳܟ. ܘܢܰܦܫܝ̱ ܨܶܗܝܳܐ ܗ̱ܝ ܠܳܟ ܐܰܝܟ ܐܰܪܥܳܐ.<br> <sup>7</sup> ܥܢܺܝܢܝ̱ ܒܰܥܓܰܠ ܡܳܪܝܳܐ ܡܶܛܽܠ ܕܓܶܡܪܰܬ ܪܽܘܚܝ̱. ܠܳܐ ܬܰܗܦܶܟ ܐܰܦܰܝ̈ܟ ܡܶܢܝ̱ ܕܠܳܐ ܐܶܫܬܠܶܡ ܥܰܡ ܢܳܚ̈ܬܰܝ ܓܽܘܒܳܐ.<br> <sup>8</sup> ܐܰܫܡܰܥܰܝܢܝ̱ ܒܨܰܦܪܳܐ ܛܰܝܒܽܘܬܳܟ ܡܶܛܽܠ ܕܰܥܠܰܝܟ ܗܽܘ ܬܟܺܝܠ ܐ̱ܢܳܐ. ܚܰܘܳܢܝ ܐܽܘܪܚܳܟ ܕܺܐܙܰܠ ܒܳܗ̇ ܡܶܛܽܠ ܕܰܠܘܳܬܳܟ ܡܳܪܝܳܐ ܐܰܪܺܝܡܶܬ ܢܰܦܫܝ̱.<br> <sup>9</sup> ܦܰܨܳܢܝ̱ ܡܶܢ ܒܥܶܠܕ̈ܒܳܒܰܝ ܘܰܐܠܶܦܰܝܢܝ̱ ܠܡܶܥܒܰܕ ܨܶܒܝܳܢܳܟ.<br> <sup>10</sup> ܡܶܛܽܠ ܕܰܐܢ̱ܬ ܗܽܘ ܐܰܠܳܗܝ. ܪܽܘܚܳܟ ܡܒܰܣܰܡܬܳܐ ܬܕܰܒܪܰܢܝ̱ ܒܽܐܘܪܚܳܐ ܕܚܰܝ̈ܶܐ.<br> <sup>11</sup> ܡܶܛܽܠ ܫܡܳܟ ܡܳܪܝܳܐ ܒܰܝܰܐܰܝܢܝ̱ ܘܡܶܛܽܠ ܙܰܕܺܝܩܽܘܬܳܟ ܐܰܦܶܩ ܢܰܦܫܝ̱ ܡܶܢ ܐܽܘܠܨܳܢܳܐ.<br> <sup>12</sup> ܒܛܰܝܒܽܘܬܳܟ ܫܰܬܶܩ ܠܣܳܢ̈ܰܐܝ ܘܰܐܘܒܶܕ ܠܰܒܥܶܠܕ̈ܒܳܒܶܝܗ̇ ܕܢܰܦܫܝ̱ ܡܶܛܽܠ ܕܶܐܢܳܐ ܐ̱ܢܳܐ ܥܰܒܕܳܟ.</span></p>
<p>&nbsp;</p>
<h1><span><a name="_Toc512113321"></a>. 143  ܡܰܙܡܽܘܪܳܐ. ܩܡܓ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܒܪܺܝܟ ܗܽܘ ܡܳܪܝܳܐ ܕܰܐܠܶܦ ܐܺܝ̈ܕܰܝ ܠܰܩܪܳܒܳܐ ܘܨܶܒ̈ܥܳܬܝ̱ ܠܰܩܪܳܒܳܐ.<br> <sup>2</sup> ܒܶܝܬ ܓܰܘܣܝ̱ ܘܰܡܦܰܨܝܳܢܝ̱. ܡܣܰܝܥܳܢܝ̱ ܕܰܥܠܰܘܗܝ̱ ܬܟܺܝܠ ܐ̱ܢܳܐ. ܘܫܰܥܒܶܕ ܠܥܰܡ̈ܡܶܐ ܬܚܽܘܬܰܝ.<br> <sup>3</sup> ܡܳܪܝܳܐ ܡܳܢܰܘ ܒܰܪܢܳܫܳܐ ܕܺܝܕܰܥܬܳܝܗܝ̱ ܘܒܰܪܢܳܫܳܐ ܕܰܚܫܰܒܬܳܝܗܝ̱.<br> <sup>4</sup> ܒܰܪܢܳܫܳܐ ܠܠܰܗܓܳܐ ܕܳܡܶܐ ܘܝܰܘ̈ܡܳܬܶܗ ܥܳܒܪܺܝܢ ܐܰܟ ܛܶܠܳܠܳܐ.<br> <sup>5</sup> ܐܰܪܟܶܢ ܫܡܰܝܳܐ ܡܳܪܝܳܐ ܘܚܽܘܬ ܘܰܟܐܺܝ ܒܛܽܘܖ̈ܶܐ ܘܢܶܬܢܽܘܢ.<br> <sup>6</sup> ܐܰܒܪܶܩ ܒܰܖ̈ܩܰܝܟ ܘܕܰܠܰܚ ܐܶܢܽܘܢ. ܫܰܕܰܪ ܓܶܐܖ̈ܰܝܟ ܘܒܰܕܰܪ ܐܶܢܽܘܢ.<br> <sup>7</sup> ܐܰܘܫܶܛ ܐܺܝܕܳܟ ܡܶܢ ܡܪܰܘܡܳܐ ܘܰܫܠܺܝܢܝ̱ ܡܶܢ ܡܰܝ̈ܳܐ ܣܰܓܺܝ̈ܐܶܐ ܘܡܶܢ ܐܺܝܕܳܐ ܕܥܰܘ̈ܳܠܶܐ.<br> <sup>8</sup> ܕܦܽܘܡܗܽܘܢ ܡܡܰܠܶܠ ܣܪܺܝܩܽܘܬܳܐ ܘܝܰܡܺܝܢܗܽܘܢ ܝܰܡܺܝܢܳܐ ܗ̱ܝ ܕܥܰܘܠܳܐ.<br> <sup>9</sup> ܐܰ‌ܠܳܗܳܐ ܬܶܫܒܽܘܚܬܳܐ ܚܕܰܬܳܐ ܐܶܫܰܒܰܚ ܠܳܟ ܘܰܒܟܶܢܳܪܳܐ ܕܰܥܣܰܪ ܡܢܺܝ̈ܢ ܐܶܙܰܡܰܪ ܠܳܟ.<br> <sup>10</sup> ܕܝܰܗܒܬ ܦܽܘܪܩܳܢܳܐ ܠܡܰܠܟܳܐ܆ ܘܦܰܨܺܝ ܠܕܰܘܺܝܕ ܥܰܒܕܶܗ ܡܶܢ ܚܰܪܒܳܐ ܒܺܝܫܬܳܐ.<br> <sup>11</sup> ܦܰܨܳܢܝ̱ ܡܶܢ ܐܺܝܕܳܐ ܕܥܰܘ̈ܳܠܶܐ ܕܦܽܘܡܗܽܘܢ ܡܡܰܠܶܠ ܣܪܺܝܩܽܘܬܳܐ ܘܝܰܡܺܝܢܗܽܘܢ ܝܰܡܺܝܢܳܐ ܗ̱ܝ ܕܥܰܘܠܳܐ.12ܒܢܰܝ̈ܗܽܘܢ (ܒܢܰܝ̈ܢ) ܐܰܝܟ ܢܶܨܒܬܳܐ ܡܶܬܪܰܒܶܝܢ ܡܶܢ ܛܰܠܝܽܘܬܗܽܘܢ ܘܰܒܢ̈ܳܬܰܢ ܐܰܝܟ ܟܰܠܠܳ̈ܬܳܐ ܕܰܡܨܰܒ̈ܬܳܢ ܒܰܕܡܽܘܬܳܐ ܕܗܰܝܟ̈ܠܶܐ.<br> <sup>13</sup> ܬܰܘܳܢܰܝ̈ܗܽܘܢ (ܬܰܘܳܢܰܝ̈ܢ) ܡܠܶܝܢ ܘܡܶܬܰܐܫܕܺܝܢ ܚܰܕ ܠܚܰܕ. ܥܳܢ̈ܰܢ ܝܳܠܕ̈ܳܢ ܘܰܡܖ̈ܰܒܝܳܢ ܒܫܽܘ̈ܩܰܝܢ.<br> <sup>14</sup> ܒܰܩܖ̈ܰܝܗܽܘܢ (ܒܰܩܖ̈ܰܝܢ) ܥܰܫܺܝ̈ܢܳܢ ܘܠܰܝܬ ܒܗܶܝܢ ܕܥܰܩܪܳܐ. ܠܰܝܬ ܬܽܘܪܰܥܬܳܐ ܐܳܦܠܳܐ ܝܺܠܶܠܬܳܐ ܒܫܽܘ̈ܩܰܝܢ.<br> <sup>15</sup> ܛܽܘܒܰܘܗܝ̱ ܠܥܰܡܳܐ ܕܗܳܟܰܢ ܐܺܝܬ ܠܶܗ. ܛܽܘܒܰܘܗܝ̱ ܠܥܰܡܳܐ ܕܡܳܪܝܰܐ ܗ̱ܘ ܐܰܠܳܗܶܗ.</span></p>
<p>&nbsp;</p>
<p>&nbsp;</p>
<p>&nbsp;</p>
<h1><span> <a name="_Toc512113322"></a>. 144  ܡܰܙܡܽܘܪܳܐ. ܩܡܕ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܐܶܪܰܡܪܡܳܟ ܡܳܪܝ ܡܰܠܟܳܐ ܘܶܐܒܰܪܶܟ ܫܡܳܟ ܠܥܳܠܰܡ ܥܳܠܡܺܝܢ.<br> <sup>2</sup> ܕܟܽܠ ܝܽܘܡ ܐܶܒܰܪܟܳܟ ܘܶܐܫܰܒܰܚ ܫܡܳܟ ܠܥܳܠܰܡ.<br> <sup>3</sup> ܪܰܒ ܗܽܘ ܡܳܪܰܢ ܘܰܡܫܰܒܰܚ ܛܳܒ ܘܠܰܝܬ ܣܳܟܳܐ ܠܪܰܒܽܘܬܶܗ.<br> <sup>4</sup> ܕܳܪܳܐ ܠܕܳܪܳܐ ܢܶܫܬܰܥܽܘܢ ܥܒܳܕܰܝ̈ܟ ܘܓܰܢ̱ܒܳܪܽܘܬܳܟ ܢܚܰܘܢ.<br> <sup>5</sup> ܘܥܽܘܫܢܳܐ ܕܰܕܚܺܝܠܽܘܬܳܟ ܢܺܐܡܪܽܘܢ ܘܪܰܘܖ̈ܒܳܬܳܟ ܢܶܫܬܰܥܽܘܢ.<br> <sup>6</sup> ܘܰܕܚܺܝܠܽܘܬ ܥܽܘܫܢܳܟ ܢܺܐܡܪܽܘܢ ܘܪܰܒܽܘܬܳܟ ܐܶܫܬܰܥܶܐ.<br> <sup>7</sup> ܕܽܘܟܪܳܢܳܐ ܕܛܰܝܒܘ̈ܳܬܳܟ ܣܰܓܺܝ̈ܐܳܬܳܐ ܢܶܒܥܽܘܢ ܙܰܕܺܝ̈ܩܰܝܟ ܘܢܶܫܟܚܽܘܢ.<br> <sup>8</sup> ܡܪܰܚܡܳܢ ܗܽܘ ܡܳܪܝܳܐ ܘܰܡܪܰܚܦܳܢ. ܢܰܓܺܝܪܳܐ ܪܽܘܚܶܗ ܣܰܓܺܝܐܳܐ ܛܰܝܒܽܘܬܶܗ.<br> <sup>9</sup> ܛܳܒ ܗܽܘ ܡܳܪܝܳܐ ܘܖ̈ܰܚܡܰܘܗܝ̱ ܥܰܠ ܟܽܠܗܽܘܢ ܥܰܒܕܰܘ̈ܗܝ.<br> <sup>10</sup> ܢܰܘܕܽܘܢ ܠܳܟ ܡܳܪܝܳܐ ܥܰܒܕܰܝ̈ܟ ܘܙܰܕܺܝ̈ܩܰܝܟ ܢܫܰܒܚܽܘܢܳܟ. ܘܫܽܘܒܚܳܐ ܕܡܰܠܟܽܘܬܳܟ ܢܺܐܡܪܽܘܢ ܘܰܒܥܽܘܫܢܳܟ ܢܡܰܠܠܽܘܢ.<br> <sup>11</sup> ܕܰܢܚܰܘܢ ܠܰܒܢܰܝ̈ܢܳܫܳܐ ܓܰܢ̱ܒܳܪܽܘܬܳܟ ܘܫܽܘܒܚܳܐ ܕܡܰܠܟܽܘܬܳܟ.<br> <sup>12</sup> ܡܰܠܟܽܘܬܳܟ ܡܰܠܟܽܘܬ ܟܽܠ ܥܳܠܡܺܝܢ ܘܫܽܘܠܛܳܢܳܟ ܒܟܽܠ ܕܳܪܕܳܖ̈ܺܝܢ.<br> <sup>13</sup> ܡܗܰܝܡܰܢ ܗܽܘ ܡܳܪܝܳܐ ܒܡܶܠܰܘ̈ܗܝ̱ ܘܙܰܕܺܝܩ ܒܟܽܠܗܽܘܢ ܥܒܳܕܰܘ̈ܗܝ̱.<br> <sup>14</sup> ܣܳܡܶܟ ܡܳܪܝܳܐ ܠܟܽܠ ܕܢܳܦܠܺܝܢ ܘܬܳܪܶܨ ܠܟܽܠ ܕܰܟܦܺܝܦܺܝܢ.<br> <sup>15</sup> ܥܰܝ̈ܢܶܐ ܕܟܽܠܢܳܫ ܠܘܳܬܳܟ ܬܰܠ̈ܝܳܢ. ܝܳܗܶܒ ܐܰܢ̱ܬ ܠܗܽܘܢ ܡܶܐܟܽܘܠܬܳܐ ܒܙܰܒܢܗܽܘܢ.<br> <sup>16</sup> ܦܳܬܰܚ ܐܰܢ̱ܬ ܐܺܝܕܳܟ ܘܰܡܣܰܒܰܥ ܐܰܢ̱ܬ ܨܶܒܝܳܢܳܐ ܕܟܽܠ ܕܚܰܝ.<br> <sup>17</sup> ܙܰܕܺܝܩ ܗܽܘ ܡܳܪܝܳܐ ܒܟܽܠܗܶܝܢ ܐܽܘܖ̈ܚܳܬܶܗ ܘܰܡܪܰܚܡܳܢ ܒܟܽܠܗܽܘܢ ܥܒܳܕܰܘ̈ܗܝ̱.<br> <sup>18</sup> ܩܰܪܺܝܒ ܗܽܘ ܡܳܪܝܳܐ ܠܰܐܝܠܶܝܢ ܕܩܳܪܶܝܢ ܠܶܗ ܒܩܽܘܫܬܳܐ.<br> <sup>19</sup> ܘܥܳܒܶܕ ܨܶܒܝܳܢܳܐ ܕܕܳܚܠܰܘ̈ܗܝ̱ ܫܳܡܰܥ ܒܳܥܽܘܬܗܽܘܢ ܘܦܳܪܶܩ ܠܗܽܘܢ.<br> <sup>20</sup> ܢܳܛܰܪ ܡܳܪܝܳܐ ܠܟܽܠܗܽܘܢ ܕܳܚܠܰܘ̈ܗܝ̱ ܘܰܠܟܽܠܗܽܘܢ ܥܰܘ̈ܳܠܶܐ ܡܰܘܒܶܕ.<br> <sup>21</sup> ܬܶܫܒ̈ܚܳܬܶܗ ܕܡܳܪܝܳܐ ܐܶܡܰܠܶܠ ܒܦܽܘܡܝ̱ ܘܰܢܒܰܪܟܽܘܢ ܟܽܠ ܒܢܰܝ̈ ܒܶܣܪܳܐ ܠܰܫܡܳܐ ܕܩܽܘܕܫܶܗ ܠܥܳܠܰܡ ܥܳܠܡܺܝܢ.</span></p>
<p>&nbsp;</p>
<h1><span> <a name="_Toc512113323"></a>. 145  ܡܰܙܡܽܘܪܳܐ. ܩܡܗ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܝ̱ ܢܰܦܫܝ̱ ܠܡܳܪܝܳܐ.<br> <sup>2</sup> ܐܶܫܰܒܰܚ ܠܡܳܪܝܳܐ ܒܚܰܝ݂ܰܝ݂̈ ܘܶܐܙܡܰܪ ܠܰܐܠܳܗܝ̱ ܥܰܕ ܩܰܝܳܡ ܐ̱ܢܳܐ.<br> <sup>3</sup> ܠܳܐ ܬܶܬܰܟܠܽܘܢ ܥܰܠ ܫܰܠܺܝܛܳܐ ܘܥܰܠ ܒܰܪܢܳܫܳܐ ܕܠܰܝܬ ܒܺܐܝܕܶܗ ܦܽܘܪܩܳܢܳܐ.<br> <sup>4</sup> ܕܢܳܦܩܳܐ ܪܽܘܚܶܗ ܘܗܳܦܶܟ ܠܰܐܪܥܶܗ ܘܰܒܗܰܘ ܝܰܘܡܳܐ ܐܳܒܕ̈ܳܢ ܟܽܠܗܶܝܢ ܡܰܚܫ̈ܒܳܬܶܗ.<br> <sup>5</sup> ܛܽܘܒܰܘܗܝ̱ ܠܡܰܢ ܕܰܐܠܳܗܶܗ ܕܝܰܥܩܽܘܒ ܒܥܶܕܪܶܗ ܘܣܰܒܪܶܗ ܥܰܠ ܡܳܪܝܳܐ ܐܰܠܳܗܶܗ.<br> <sup>6</sup> ܕܰܥܒܰܕ ܫܡܰܝܳܐ ܘܰܐܪܥܳܐ ܘܝܰܡ̈ܡܶܐ ܘܟܽܠ ܕܺܐܝܬ ܒܗܽܘܢ. ܢܳܛܰܪ ܩܽܘܫܬܳܐ ܠܥܳܠܰܡ.<br> <sup>7</sup> ܥܳܒܶܕ ܕܺܝܢܳܐ ܠܰܛܠܺܝ̈ܡܶܐ. ܝܳܗܶܒ ܠܰܚܡܳܐ ܠܟܰܦ̈ܢܶܐ ܡܳܪܝܳܐ. ܫܳܪܶܐ ܐܰܣܺܝܖ̈ܶܐ ܡܳܪܝܳܐ.<br> <sup>8</sup> ܦܳܬܰܚ ܥܘܺܝܖ̈ܶܐ ܡܳܪܝܳܐ. ܬܳܪܶܨ ܟܦܺܝ̈ܦܶܐ ܡܳܪܝܳܐ. ܪܳܚܶܡ ܙܰܕܺܝ̈ܩܶܐ ܡܳܪܝܳܐ.<br> <sup>9</sup> ܘܰܡܢܰܛܰܪ ܠܡܶܣ̈ܟܺܢܶܐ. ܡܬܰܪܣܶܐ ܠܝܰܬܡ̈ܶܐ ܘܠܰܐܖ̈ܡܠܳܬܳܐ ܐܘܪܚܳܐ ܕܥܰܘ̈ܳܠܶܐ ܡܛܰܒܰܥ.<br> <sup>10</sup> ܐܰܡܠܶܟ ܡܳܪܝܳܐ ܠܥܳܠܰܡ ܘܰܐܠܳܗܶܟܝ ܨܶܗܝܽܘܢ ܠܕܳܪܕܳܖ̈ܺܝܢ.</span></p>
<p>&nbsp;</p>
<h1><span> <a name="_Toc512113324"></a>. 146  ܡܰܙܡܽܘܪܳܐ. ܩܡܘ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܛܳܒ ܠܡܶܙܡܰܪ ܠܰܐܠܳܗܰܢ ܘܒܰܣܺܝܡ ܘܠܶܗ ܗܽܘ ܝܳܐܝܳܐ ܬܶܫܒܽܘܚܬܳܐ.<br> <sup>2</sup> ܒܳܢܶܐ ܠܽܐܘܪܺܫܠܶܡ ܡܳܪܝܳܐ ܘܠܰܡܒܰܕܖ̈ܶܐ ܕܺܝܣܪܳܐܶܝܠ ܡܟܰܢܶܫ.<br> <sup>3</sup> ܡܰܐܣܶܐ ܠܰܬܒܺܝܖ̈ܰܝ ܠܶܒܳܐ ܘܥܳܨܶܒ ܟܺܐܒܰܝ̈ܗܽܘܢ.<br> <sup>4</sup> ܡܢܳܐ ܡܶܢܝܳܢܳܐ ܠܟܰܘ̈ܟܒܶܐ ܘܰܠܟܽܠܗܽܘܢ ܩܪܳܐ ܫܡܳܗ̈ܶܐ.<br> <sup>5</sup> ܪܰܒ ܗܽܘ ܡܳܪܰܢ ܘܥܰܫܺܝܢ ܚܰܝܠܶܗ ܘܠܰܝܬ ܣܳܟܳܐ ܠܣܽܘܟܳܠܶܗ.<br> <sup>6</sup> ܡܪܺܝܡ ܡܳܪܝܳܐ ܠܡܶܣ̈ܟܺܢܶܐ ܘܰܡܡܰܟܶܟ ܠܥܰܘ̈ܳܠܶܐ ܥܕܰܡܳܐ ܠܰܐܪܥܳܐ.<br> <sup>7</sup> ܫܰܒܰܚܘ ܠܡܳܪܝܳܐ ܒܫܽܘܒܚܳܐ. ܙܡܰܪܘ ܠܡܳܪܝܳܐ ܒܟܶܢܳܖ̈ܶܐ.<br> <sup>8</sup> ܕܰܡܟܰܣܶܐ ܫܡܰܝܳܐ ܒܰܥܢܳܢ̈ܶܐ ܘܝܳܗܶܒ ܡܶܛܪܳܐ ܥܰܠ ܐܰܪܥܳܐ ܘܡܰܘܥܶܐ ܥܡܺܝܪܳܐ ܥܰܠ ܛܽܘܖ̈ܶܐ.<br> <sup>9</sup> ܘܝܳܗܶܒ ܠܰܒܥܺܝܪܳܐ ܡܶܐܟܽܘܠܬܳܐ ܘܠܰܒ̈ܢܰܝ ܢܰܥܒܳܐ ܕܩܳܪܶܝܢ.<br> <sup>10</sup> ܠܳܐ ܨܳܒܶܐ ܡܳܪܝܳܐ ܒܚܰܝܠܶܗ ܕܣܽܘܣܝܳܐ ܐܳܦܠܳܐ ܒܫܳܩܰܘ̈ܗܝ ܕܓܰܢ̱ܒܳܪܳܐ ܨܳܒܶܐ.<br> <sup>11</sup> ܐܶܠܳܐ ܨܳܒܶܐ ܡܳܪܝܳܐ ܒܕܳܚ̈ܠܰܘܗܝ̱ ܘܒܰܐܝܠܶܝܢ ܕܰܡܣܰܟܶܝܢ ܠܛܰܝܒܽܘܬܶܗ.</span></p>
<p>&nbsp;</p>
<h1><span> <a name="_Toc512113325"></a>. 147  ܡܰܙܡܽܘܪܳܐ. ܩܡܙ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>12</sup> ܫܰܒܰܚܝ̱ ܐܽܘܪܺܫܠܶܡ ܠܡܳܪܝܳܐ. ܫܰܒܰܚܝ̱ ܠܰܐܠܳܗܶܟܝ̱ ܨܶܗܝܽܘܢ.<br> <sup>13</sup> ܡܶܛܽܠ ܕܰܐܥܫܶܢ ܡܽܘ̈ܟܠܶܐ ܕܬܰܖ̈ܥܰܝܟܝ̱ ܘܒܰܪܶܟ ܠܰܒܢܰܝ̈ܟܝ̱ ܒܓܰܘܶܟܝ̱.<br> <sup>14</sup> ܣܳܡ ܬܚܽܘ̈ܡܰܝܟܝ̱ ܒܰܫܠܳܡܳܐ ܘܰܒܫܽܘܡܢܳܐ ܕܚ̈ܶܛܶܐ ܣܰܒܥܶܟܝ̱.<br> <sup>15</sup> ܡܫܰܕܰܪ ܡܶܠܬܶܗ ܥܰܠ ܐܰܪܥܳܐ ܘܒܰܥܓܰܠ ܪܳܗܶܛ ܦܶܬܓܳܡܶܗ.<br> <sup>16</sup> ܝܳܗܶܒ ܬܰܠܓܳܐ ܐܰܝܟ ܥܰܡܪܳܐ ܘܰܓܠܺܝܕܳܐ ܐܰܝܟ ܩܶܛܡܳܐ ܡܒܰܕܰܪ.<br> <sup>17</sup> ܪܳܡܶܐ ܓܠܺܝܕܳܐ ܐܰܝܟ ܦ̈ܶܬܶܐ ܘܰܩܕܳܡ ܥܰܪܝܶܗ ܡܰܢܽܘ ܡܶܫܟܰܚ ܠܰܡܩܳܡ.<br> <sup>18</sup> ܡܫܰܕܰܪ ܡܶܠܬܶܗ ܘܰܡܦܰܫܰܪ ܠܗܽܘܢ. ܡܰܫܶܒ ܖ̈ܽܘܚܶܐ ܘܡܰܖ̈ܕܝܳܢ ܡܰܝ̈ܳܐ.<br> <sup>19</sup> ܡܚܰܘܶܐ ܡܶܠܬܶܗ ܒܝܰܥܩܽܘܒ ܘܢܳܡܽܘ̈ܣܰܘܗܝ̱ ܘܦܽܘܩܕ̈ܳܢܰܘܗܝ̱ ܒܺܝܣܪܳܐܶܝܠ.<br> <sup>20</sup> ܠܳܐ ܥܒܰܕ ܗܳܟܰܢ ܠܟܽܠܗܽܘܢ ܥܰܡ̈ܡܶܐ ܘܕܺܝܢܰܘ̈ܗܝ̱ ܠܳܐ ܚܰܘܺܝ ܐܶܢܽܘܢ.</span></p>
<p>&nbsp;</p>
<p>&nbsp;</p>
<h1><span> <a name="_Toc512113326"></a>. 148  ܡܰܙܡܽܘܪܳܐ. ܩܡܚ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ̱ ܠܡܳܪܝܳܐ ܡܶܢ ܫܡܰܝܳܐ. ܫܰܒܚܽܘܗܝ̱ ܒܰܡܖ̈ܰܘܡܶܐ.<br> <sup>2</sup> ܫܰܒܚܽܘܗܝ̱ ܟܽܠܗܽܘܢ ܡܰܠܐܟܰܘ̈ܗܝ̱. ܫܰܒܚܽܘܗܝ̱ ܟܽܠܗܽܘܢ ܚܰܝ̈ܠܰܘܳܬܶܗ.<br> <sup>3</sup> ܫܰܒܚܽܘܗܝ̱ ܫܶܡܫܳܐ ܘܣܰܗܪܳܐ. ܫܰܒܚܽܘܗܝ̱ ܟܽܠ ܟܰܘ̈ܟܒܶܐ ܘܢܽܘܗܪܳܐ.<br> <sup>4</sup> ܫܰܒܚܽܘܗܝ̱ ܫܡܰܝ̈ ܫܡܰܝܳܐ. ܡܰܝ̈ܳܐ ܕܰܠܥܶܠ ܡܶܢ ܫܡܰܝܳܐ.<br> <sup>5</sup> ܢܫܰܒܚܽܘܢ ܠܰܫܡܶܗ ܕܡܳܪܝܳܐ ܡܶܛܽܠ ܕܗܽܘ ܐܶܡܰܪ ܘܰܗܘܰܘ ܘܗܽܘ ܦܩܰܕ ܘܶܐܬܒܪܺܝܘ.<br> <sup>6</sup> ܘܰܐܩܺܝܡ ܐܶܢܽܘܢ ܠܥܳܠܰܡ ܥܳܠܡܺܝܢ. ܢܳܡܽܘܣܳܐ ܝܰܗܒ ܘܠܳܐ ܥܳܒܰܪ.<br> <sup>7</sup> ܫܰܒܰܚܘ ܠܡܳܪܝܳܐ ܡܶܢ ܐܰܪܥܳܐ ܬܰܢܺܝ̈ܢܶܐ ܘܟܽܠܗܽܘܢ ܬܗܽܘ̈ܡܶܐ.<br> <sup>8</sup> ܢܽܘܪܳܐ ܘܒܰܪܕܳܐ ܘܬܰܠܓܳܐ ܘܰܓܠܺܝܕܳܐ ܖ̈ܽܘܚܶܐ ܘܥܰܠܥܳ̈ܠܳܐ ܥܒܳܕܳܐ ܕܡܶܠܬܶܗ.<br> <sup>9</sup> ܛܽܘܖ̈ܶܐ ܘܟܽܠܗܶܝܢ ܖ̈ܳܡܳܬܳܐ ܐܺܝ̈ܠܳܢܶܐ ܕܦܺܐܖ̈ܶܐ ܘܟܽܠܗܽܘܢ ܐܰܖ̈ܙܶܐ.<br> <sup>10</sup> ܚܰܝܽܘܬܳܐ ܘܟܽܠܳܗ̇ ܒܥܺܝܪܳܐ ܖ̈ܰܚܫܳܐ ܘܛܰܝܪܳܐ ܘܦܳܪܰܚܬܳܐ.<br> <sup>11</sup> ܡܰܠܟ̈ܶܐ ܕܰܐܪܥܳܐ ܘܟܽܠܗܶܝܢ ܐܶܡܘ̈ܳܬܳܐ ܖ̈ܰܘܪܒܳܢܶܐ ܘܟܽܠܗܽܘܢ ܕܰܝ̈ܳܢܶܐ ܕܰܐܪܥܳܐ.<br> <sup>12</sup> ܓܰܕܽܘ̈ܕܶܐ ܘܰܒܬܽܘ̈ܠܳܬܳܐ ܣܳܒ̈ܶܐ ܘܰܥܠܰܝ̈ܡܶܐ ܢܫܰܒܚܽܘܢ ܠܰܫܡܶܗ ܕܡܳܪܝܳܐ.<br> <sup>13</sup> ܡܶܛܽܠ ܕܪܰܒ ܗܽܘ ܫܡܶܗ ܒܰܠܚܽܘܕܰܘܗܝ̱. ܫܽܘܒܚܶܗ ܒܰܐܪܥܳܐ ܘܒܰܫܡܰܝܳܐ.<br> <sup>14</sup> ܡܪܺܝܡ ܩܰܪܢܳܐ ܕܥܰܡܶܗ ܘܬܶܫܒܽܘܚܬܳܐ ܠܟܽܠܗܽܘܢ ܙܰܕܺܝ̈ܩܰܘܗܝ̱ ܘܠܰܒܢܰܝ̈ ܝܺܣܪܳܐܶܝܠ ܥܰܡܳܐ ܕܩܰܪܺܝܒ ܠܶܗ.</span></p>
<p>&nbsp;</p>
<h1><span> <a name="_Toc512113327"></a>. 149  ܡܰܙܡܽܘܪܳܐ. ܩܡܛ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ ܠܡܳܪܝܳܐ ܬܶܫܒܽܘܚܬܳܐ ܚܕܰܬܳܐ ܬܶܫܒܽܘܚܬܶܗ ܒܥܺܕܬܳܐ ܕܙܰܕܺܝ̈ܩܶܐ.<br> <sup>2</sup> ܢܶܚܕܶܐ ܝܺܣܪܳܐܶܝܠ ܒܥܳܒܽܘܕܶܗ ܘܰܒܢܰܝ̈ ܨܶܗܝܽܘܢ ܢܶܪܘܙܽܘܢ ܒܡܰܠܟܗܽܘܢ.<br> <sup>3</sup> ܘܰܢܫܰܒܚܽܘܢ ܠܰܫܡܶܗ ܒܰܦܠܰܓ̈ܶܐ ܘܒܰܖ̈ܒܺܝܥܶܐ ܘܰܒܟܶܢܳܖ̈ܶܐ ܢܙܰܡܪܽܘܢ ܠܶܗ.<br> <sup>4</sup> ܡܶܛܽܠ ܕܨܳܒܶܐ ܡܳܪܝܳܐ ܒܥܰܡܶܗ ܘܝܳܗܶܒ ܠܡܶܣ̈ܟܺܢܶܐ ܦܽܘܪܩܳܢܶܗ.<br> <sup>5</sup> ܢܶܬܥܰܫܢܽܘܢ ܙܰܕܺܝ̈ܩܶܐ ܒܺܐܝܩܳܪܳܐ ܘܰܢܫܰܒܚܽܘܢܳܝܗܝ̱ ܥܰܠ ܥܰܖ̈ܣܳܬܗܽܘܢ.<br> <sup>6</sup> ܘܰܢܪܰܡܪܡܽܘܢ ܠܰܐܠܳܗܳܐ ܒܓܰܓܖ̈ܳܬܗܽܘܢ. ܣܰܝܦܳܐ ܕܰܬܖ̈ܶܝܢ ܦܽܘܡܰܘ̈ܗܝ̱ ܒܺܐܝܕܰܝ̈ܗܽܘܢ.<br> <sup>7</sup> ܠܡܶܬܒܰܥ ܦܽܘܪܥܳܢܳܐ ܡܶܢ ܥܰܡ̈ܡܶܐ ܘܡܰܟܣܳܢܽܘܬܳܐ ܡܶܢ ܐܶܡܘ̈ܳܬܳܐ.<br> <sup>8</sup> ܠܡܶܐܣܰܪ ܡܰܠܟܰܝ̈ܗܽܘܢ ܒܣܽܘ̈ܛܡܶܐ ܘܝܰܩܺܝܖ̈ܰܝܗܽܘܢ ܒܫܺܫ̈ܠܳܬܳܐ ܕܦܰܪܙܠܳܐ.<br> <sup>9</sup> ܠܡܶܥܒܰܕ ܠܗܽܘܢ ܕܺܝܢܳܐ ܕܰܟܬܺܝܒ. ܘܫܽܘܒܚܳܐ ܠܟܽܠܗܽܘܢ ܙܰܕܺܝ̈ܩܰܘܗܝ̱.</span></p>
<p>&nbsp;</p>
<h1><span> <a name="_Toc512113328"></a>. 150  ܡܰܙܡܽܘܪܳܐ. ܩܢ</span></h1>
<p>&nbsp;</p>
<p><span style="font-family: Serto Urhoy; font-size: 20pt;"><br> <sup>1</sup> ܫܰܒܰܚܘ̱ ܠܡܳܪܝܳܐ ܒܩܽܘܕܫܶܗ. ܫܰܒܚܽܘܗܝ̱ ܒܰܪܩܺܝܥܳܐ ܕܥܽܘܫܢܶܗ.<br> <sup>2</sup> ܫܰܒܚܽܘܗܝ̱ ܒܚܰܝܠܬܳܢܽܘܬܶܗ. ܫܰܒܚܽܘܗܝ̱ ܒܣܽܘܓܳܐܐ ܕܪܰܒܽܘܬܶܗ.<br> <sup>3</sup> ܫܰܒܚܽܘܗܝ̱ ܒܩܳܠܳܐ ܕܩܰܪܢܳܐ. ܫܰܒܚܽܘܗܝ̱ ܒܩܺܝܬܳܖ̈ܶܐ ܘܰܒܟܶܢܳܖ̈ܶܐ.<br> <sup>4</sup> ܫܰܒܚܽܘܗܝ̱ ܒܰܦܠܰܓ̈ܶܐ ܘܒܰܖ̈ܒܺܝܥܶܐ. ܫܰܒܚܽܘܗܝ̱ ܒܡܶܢ̈ܶܐ ܚܰܠܝ̈ܳܬܳܐ.<br> <sup>5</sup> ܫܰܒܚܽܘܗܝ̱ ܒܨܶܨ̈ܠܰܝ ܫܶܡܥܳܐ. ܫܰܒܚܽܘܗܝ̱ ܒܩܳܠܳܐ ܘܒܰܩܥܳܬܳܐ.<br> <sup>6</sup> ܟܽܠ ܢܶܫܡܳܐ ܬܫܰܒܰܚ ܠܡܳܪܝܳܐ.</span></p>
<p>&nbsp;</p>
<footer>
   <a href="#section-0">
        <button class="bttn">
            🔺
        </button>
        </a>
   </footer>
 </html>
